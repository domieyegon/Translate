Eng' taunet, ko ki toi Kamuktaindet koyai kipsengwet ak ng'wony.
Ki ma komi kiy ng'wony ak ki ma kotinyei itoon age tugul.
Ki mi mesundeito paragutap rireet.
ak ki wendoti Kabuusetap Kamuktaindet eng' paragutap peek.
Komwa Kamuktaindet kole, “Ingolapkeiit” ak ki lapkeiit.
Kogeer anyun Kamuktaindet lapkeiyet kole myee.
koobeesyo lapkeiyet ak mesundeito.
Ki kuure Kamuktaindet lapkeiyet Peet ak koguure mesundeito Kemoi.
Koimen ak koeech, peetuut ne tai.
Komwa Kamuktaindet kole,
“Ingobiit soet eng' kwenutap peek, si koobeesyo pei ak pei.”
Koyai Kamuktaindet soet si kobesyee peek che mi kurereetap soet ak che mi paragutap soet. 
Ak kiyaak ko uu nooto.
Koguure Kamuktaindet soet Kipsengwet.
Koimen ak koeech, peetuut ne po aeng'.
Komwa Kamuktaindet kole,
“Ingoyumjigei peek komosta agenge che mi kurereetap kipsengwet, ak ingotook ng'wonyut ne ma mi pei.”
Ak kiyaak ko uu nooto.
Koguure Kamuktaindet emet ne ma mi pei, Ng'wony, ak peek che kagoyumgei, Nyanjosyek.
Ki keer anyun Kamuktaindet kole myee.
Komwa Kamuktaindet kole,
“Ingobiityo tugun eng' ng'wony: keetin alak tugul che po timiin che yiei kesui, ak che po logoi che tinyei kesui ko uu kergeindonywa”.
Ak kiyaak ko uu nooto.
Ki piityo anyun tuguuk eng' ng'wony,
keetiik alak tugul che po timiin che yiei kesweek ko uu kergeindonywa, ak che yiei logoek che tinyei kesweekwak ko uu kergeindonywa.
Ak ki keer Kamuktaindet kole myee.
Koimen ak koeech, peetuut ne po somok.
Komwa Kamuktaindet kole,
“Ingobiit tuguuk che iluu eng' soetap kipsengwet,
si kobiit koobeesyo peet ak kemoi,
si koek chooto kaboorunoik che po peetuusyek,
arawek ak kenyiisyek,
ingoek chooto che iluu eng' soetap kipsengwet si kobiit koluuchi ng'wony.” 
Ak kiyaak ko uu nooto.
Koyai Kamuktaindet tuguuk aeng' che eecheen che iluu,
si kobiit koboi ne oo peet,
ak koboi ne ming'in kemoi. 
Ki yai kecheik ak icheek.
Konde Kamuktaindet chooto soetap kipsengwet si kobiit koluuchi ng'wony,
si koboi peet ak kemoi ak koobeesyo lapkeiyet ak mesundeito.
Ki keer Kamuktaindet kole myee.
Koimen ak koeech, peetuut ne po ang'wan.
Komwa Kamuktaindet kole,
“Ingochang'a ak koek ng'iisyat tuguuk che saptos eng' peek,
ak ingotirirenso toriitik eng' paragutap ng'wony ak eng' soet parak.”
Ki toi Kamuktaindet koyai njireenik che eecheen,
ak kiy age tugul ne sabei ne wendote peek,
ko uu kergeindonywa,
ak toriit alak tugul che tinyei kebebaik ko uu kergeindonywa.
Ak ki keer Kamuktaindet kole myee.
Ki iberuur anyun icheek koleenji,
“Oiiye ak otesage onyi peegap nyanjosyek,
ak ingotesagis toriitik eng' ng'wony.”
Koimen ak koeech, peetuut ne po muut.
Komwa Kamuktaindet kole,
“Ingobiit eng' ng'wony tuguuk che saptos ko uu kergeindonywa:
kiyagiik,
tyong'ik che ichuutegei ng'wony,
ak tyong'ik alak che po ng'wony
ko uu kergeindonywa.”
Ak kiyaak ko uu nooto.
Ki yai anyun Kamuktaindet tyong'ik che po ng'wony ko uu kergeindonywa,
kiyagiik ko uu kergeindonywa,
ak tyong'ik tugul che ichuutegei ng'wony ko uu kergeindonywa.
Ak ki keer Kamuktaindet kole myee.
Yeityo komwa Kamuktaindet kole,
“Ongeyai chiito eng' itoondanyo,
ko uu kergeindanyo.
Ingoboi icheek njireenik che mi nyanjosyek,
ak toriitik che mi soet parak,
kiyagiik,
ak tyong'ik tugul che ichuutegei ng'wony.”
Ki toi anyun Kamuktaindet koyai chiito eng' itoondonyi,
ki toi koyai chiito eng' itoondap Kamuktaindet;
ki toi koyai muren ak tye.
Ki iberuur `Kamuktaindet icheek ak koleenji,
“Oiiye ak otesage si onyi ng'wony ak obou.
Olaitorane njireenik che po nyanjosyek,
toriitik che po parak ak kiy age tugul ne sabei ne wendote ng'wony.”
Yeityo komwa Kamuktaindet kole,
“Ogeero,
kaagoonok keetiik alak tugul che po timiinche tinyei kesweek che mi paragutap ng'wony ak keet age tugul ne tinyei logoekyik kesweek.
Koek amitwogikwok.
ak yony age tugul ne po ng'wony,
ak toriitik alak tugul che po parak,
ak kiy age tugul ne ichuutegei ng'wony,
ne tinyei kabuusetap saboondo,
Kaagoochi keetiik alak tugul che nyaliileen koek amitwogi.” 
Ak kiyaak ko uu nooto.
Ki keer anyun Kamuktaindet tuguuk tugul che kiga koyai, kole myachen miising'.
Koimen ak koeech, peetuut ne po lo.
Ki kigees anyun yaetap kipsengwet ak ng'wony ak chaang'indonywa tugul.
Ki igees Kamuktaindet eng' peetuutap tisap poisyonikyik che kiga koyai.
Ki imuuny eng' peetuunooto po tisap eng' poisyonikyik tugul che kiga koyai.
Ki iberuur anyun Kamuktaindet peetuutap tisap ak kotabaan,
amu ki imuuny eng' peetuunooto eng' poisyonikyik tugul che ki toi koyai.
Uu ni anyun ole ki kiyaita kipsengwet ak ng'wony eng' peetuunooto,
ne ki yai Kamuktaindet ne po Toroornatet kipsengwet ak ng'wony.
Ki tomo kobiit keet ne po keeweet eng' ng'wony, ak ki tomo kobiityo keetiik alak tugul che mengeechen che po keeweet,
amu ki tomo kogoochi Kamuktaindet ne po Toroornatet korobonji ng'wony,
ak ki ma komi chii ne iboti ng'wony.
Ago ki mong' peek eng' ng'wony ak koobis ng'wony komugul.
Ak ki yai Kamuktaindet ne po Toroornatet chiito eng' ng'ung'unyek,
ak kobusyi seruunekyik kabuuset ne po saboondo.
Ki ek anyun chiichooto chiito ne sabei.
Ki kool Kamuktaindet ne po Toroornatet mbareet eng' komostap kong'asiis,
eng' Eden; ak konde olooto chiichooto ne kiga koyai.
Ak ki igoochi Kamuktaindet ne po Toroornatet kobiit keet age tugul eng' ng'wony ne karaaran eng' keeret ak ne myee eng' ameet.
Ki mi eng' kwenutap mbareet keetit ne po saboondo,
ak keetit ne po naet ne kinae ne myee ak ne ya.
Ki mang'une Eden aineet ne ibisi mbareet;
yeityo kopcheigei koek ainoosyek ang'wan.
Kainetap ne po tai ko Pison.
Ainooni ko ne yiemei emet komugul ne po Havilah ole mi thahabu.
thahabu che po emonooto ko myachen.
miitei olooto nyamdutik che ng'uu che kiguure Bedola ak koik che po kamanuut che kiguure Soam.
Kiguure aineet ne po aeng' Gihon;
nooto ne yiemei emet komugul ne po Kush.
Kiguure aineet ne po somok Tigris.
ainooni ko ne wendi komostap kong'asiis ne po Assyria.
Ak aineet ne po ang'wan ko Yufrets.
Ki imut Kamuktaindet ne po Toroornatet chiito kwo kotebee mbareetap Eden si kobiit koseemberi ak koriibei.
Ki ng'at Kamuktaindet ne po Toroornatet chiichooto koleenji,
“Imuuchi iam logoek che po keetit age tugul ne imache ne mi mbareet;
ago amat iam che po keetit ne po naet ne kinae ne myee ak ne ya.
Amu eng' peetuut ne keam che po keetoto, imee ne matiny.”
Yeityo komwa Kamuktaindet ne po Toroornatet kole,
“Ma myee kotebi chii ineegei.
ayachini ne toreti ne kergei ak ineendet."
Ara ki yai anyun Kamuktaindet ne po Toroornatet tyony age tugul ne po ng'wony eng' ng'ung'unyek,
ak toriitik alak tugul che po parak.
Yeityo kokwerichi chiichooto tyong'ichooto kogeer ole tachindoi kainaik.
Ak kainet ne kiguure chiichooto kiy age tugul ne sabei, ko ki ek kainennyi nooto.
Ki toochi anyun chiichooto kainai kiyak tugul,
toriit che po parak, ak tyong'in alak tugul che po ng'wony.
Ago ki ma piit ne toreti Adam ne kergei ak ineendet.
Ara ki yai anyun Kamuktaindet ne po Toroornatet chiichooto koru rwondo ne nyigiis,
ak ye ki inuuchi,
konem karaasta agenge,
ak kotuge yooto panyeek kogeere karasato.
Ak koyai Kamuktaindet ne po Toroornatet koek kwony eng' karasato ne ki inemune chiichooto,
ak komutyi chiichooto.
Komwa anyun chiichooto kole,
“Ni anyun nguno ko kaweet ne po kawekyuk,
ak panyeek che po panyeegap poortanyu;
kiguure kainennyi Kwony, amu kaginemune Muren.”
Amu nooto anyun, pagaktoi mureno kwandanyi ak kamennyi ak konamgei ak kwondonyi,
ak koek icheek poorto agenge.
Ki mi aach ngor tuwai, Adam ak kwondonyi,
ak ki ma koliilandos.
Ki ng'aaliindet ndaret kosiir tyony age tugul ne po ng'wony ne kiga koyai Kamuktaindet ne po Toroornatet.
Ki leenji anyun kwondo,
“Tos, iman ki mwa Kamuktaindet kole,
‘Amat oam logoek che po keetit age tugul ne po mbareet i?’ ”
Ki leenji kwondo ndaret,
“Ki chamwech keam logoek che po keetiigap mbareet;
ago ki mwa Kamuktaindet kole,
‘Amat oam logoek che po keetit ne mi kwenutap mbareet,
amat otwaa, si mobegu.’ ”
Koleenji ndaret kwondo,
“Mobegu iman," 
Amu ingen Kamuktaindet kole eng' peetuut ne koam che po keetoto,
koyatagisyei konyekwok,
ak ogergeitu ak Kamuktaindet,
onai ne myee ak ne ya.”
Ye kingo keer anyun kwondo kole myee keetooto eng' ameet,
ak ko karaaran eng' koonyek,
ak kogoochin chii konyoor utaatyet,
kobut anyun logoekyik koam;
ak kogoochi manong'otyonnyi,
ne ki mi tuwai,
ko am agine.
Ki yaatagis anyun konyekwak icheek tuwai,
ak konai kole mi aach ngor.
Ki nabanap anyun sogeegap mogoywet,
ak konapchigei ngoroik che kigermenegei.
Ak ki kas `icheek Kamuktaindet ne po Toroornatet kowendoti eng' mbar ye kiga kogaititit koskoleny,
koistoegei ole mi Kamuktaindet ne po Toroornatet ak kounygei eng' keetiik oriit che mi mbar.
Ki kuur anyun `Kamuktaindet ne po Toroornatet chiichooto koleenji,
“Imi ano?”
Kowolji chiichooto koleenji,
“Kagas iwendoti eng' mbar ak kaywei amu ami aach ngor ak kaunygei anyun amu nooto.”
koteebee Kamuktaindet koleenji;
“Ng'oo ne kamwaun kole imi aach ngor?
Ka iam logoek che po keetooto ki ang'atiin ale amat iam?"
Kowolji chiito koleenji,
“Kwonyoo ki igoono ketebi tuwai,
ko ineendet ne kagono logoek che po keetit ak ka aam.”
koteebee `Kamuktaindet ne po Toroornatet kwondo koleenji,
“Nee ni kaiyai?”
Kole kwondo,
“Kagoberbera ndaret,
ak ka aam.”
Koleenji `Kamuktaindet ne po Toroornatet ndaret,
“Amu kaiyai kii,
ko kagichubin kosiir kiyagiik tugul ak tyong'ik tugul che po timiin.
iichuute moeng'ung' ng'wony ak iame ng'ung'unyek peetuusyek tugul ko tee isabe.
Andoi punyondiit kwenung'wong' inyee ak kwondo,
ak kwenutap iyoteng'ung' ak iyotennyi.
Tuei ineendet meting'ung',
ak isuse aginye kwaryandennyi”.
Koleenji anyun `Kamuktaindet kwondo,
“Atesun miising' nyaliildang'ung' eng' sigisyeng'ung',
isiche lagok eng' ng'wanindo.
Inyali manong'otyong'ung' eng' mageng'ung' ak koboun.”
Yeityo Koleenji Adam,
“Amu kegas ng'aleegap kwondong'ung',
ak iam che po keetit ne ki ang'atiin ale amat iam,
ko kagichup ng'wony agobo inyee;
iame che po ng'wony eng' nyaliilda ko tee isabe;
iiun `ng'wony katook che toorei piich ak che rutei piich,
ak iame ingweek alak tugul che po emet.
Iame amitwogik eng' kaotigap togeng'ung' kot koit iweekyigei ng'wony,
amu ki kinemunenen yooto;
amu ii ng'ung'uny, iweekyinigei ng'ung'unyek.”
Kiguure `Adam kwondonyi Hawa,
amu ineendet kametap tugul che saptos.
Ak kinapchi `Kamuktaindet ne po Toroornatet Adam ak kwondonyi ngoroik, ak kolaakyi.
Ak ki mwa `Kamuktaindet ne po Toroornatet kole,
“Ogeero!
Kagogergeit chiichi ak agenge eng' acheek,
ne ingen ne myee ak ne ya.” 
Ko si mata koyogooito eunnyi kobut che po keetitap saboondo koam ak kosap koigeny."
ko ki imaanda `Kamuktaindet ne po Toroornatet ineendet eng' mbareetap Eden,
si kobiit kobat ng'wony ole ki kinemune.
Ki oon anyun chiichooto koomaanda,
ak konde Kerubik kotebee komostap kong'asiis ne po mbareetap Eden.
Yeityo konde rootwetap chok ne ilyeli ne tokyingei komoswek tugul si koriip ooreet ne tokyingei keetitap saboondo.
Ki ituiyogei Adam ak kwondonyi Hawa,
ak ki manach Hawa kosich Kain.
Komwa Hawa kole,
“eng' toretetap Kamuktaindet ne Toroor Kaasich muren.”
Ak ki sich kogeny weeriit ne tupcho, Abel.
Ki kayagin ne po kechir Abel,
ko ki ibati ng'wony Kain.
Kingo pata peetuusyo, koipchi `Kain Kamuktaindet ne Toroor kagoochinetap rurotetap mbar.
Ki kwerichi Abel agine iyoteetap tai che akwaen che po akweennyi.
Ak ki cham `Kamuktaindet ne Toroor Abel ak kagachinennyi, ago ma cham Kain ak kagachinennyi.
Ki nereech Kain miising' kot ko siriny togeennyi.
Koleenji `Kamuktaindet ne Toroor Kain,
“Amu nee si inereech inyee?
Ak kalya si isiriny togeng'ung'?
Ngot iyai ne myee, ko tos ma kitaachin?
Ago ngo meyai ne myee,
ko ruei tengekto eng' kurgat,
tokyiningei magennyi,
ago magaat anyun ibou.”
Ki ng'alaalji `Kain ng'eetap kamet Abel.
Ak ye kingo ta komi tuwai kewanin,
kosetyi `Kain ng'eetap kam Abel ak kobar.
koteebee `Kamuktaindet ne Toroor Kain anyun koleenji,
“Mi ano tupcheng'ung', Abel?”
Kowol Kain kole,
“Mangen.
Tos aa riibindetap tupchennyu?”
koteebee Kamuktaindet koleenji,
“Keyai nee inyee?
Riirchino kong'etee ng'wony tuugeetap korotiigap tupcheng'ung'!
Nguno anyun ko ii chuboot eng' ng'wonyut,
ne kaiseng'eng' kotaach korotiigap ne otupche kobun euneguk.
si ye ibatii ng'wony,
koma iamee kiy.
Iegu ne mweoti ak koombenoti eng' ng'wony.”
Koleenji `Kain Kamuktaindet ne Toroor,
“Oo pirennyu kosiir ne tee ne amuuchi ala.
Keer anyuno, keona ra eng' ng'wony komugul,
ak ma atogu eng' taing'ung';
Aegu ne mweoti ak koombenoti eng' ng'wony,
ak chii age tugul ne kanyoorwo ko paro.”
Ki ng'at anyun Kamuktaindet ne Toroor kole,
“Age tugul ne parei Kain keyaakyin mugetuut konyil tisap.” 
Ak ki imaar anyun `Kamuktaindet ne Toroor Kain si ma par chii age tugul ne kanyoor.
Ki wo Kain anyun eng' ole mi Kamuktaindet ne Toroor ak kwo komeny emetap Nod, ne mi komostap kong'asiis eng' Eden.
Ki ituiyogei Kain ak kwondonyi,
kosich Enok.
Ki teech Kain nganaseet,
ak kiguurtoe kainetap weeriinnyi Enok.
Ki sich `Enok Irad;
kosich `Irad Meujael;
kosich `Meujael Methushael;
ak kosich `Methushael Lamek.
Ki itun `Lamek kwonyiik aeng' che kainaikwak ko ki Adah ak Zillah.
Ki sich `Adah Jabel;
ne ineendet ko kwandap icheeget che kimeng'ooti emaisyek ak koyagi kiyagiik.
Ki kiguure ne tupcho, Jubal;
ineendet kwandap icheeget che putei ketubosyek ak ndurerusyek.
Ki sich `Zillah agine Tubal-Kain ne ki kitang'indetap sugunonik ak kariik.
Ki kiguure chepkametap Tubal-Kain, Naamah.
Ki mwachi `Lamek chebyosokyik koleenji,
“Adah ak Zillah, Ogas kutinnyu; kwonyiigap Lamek, Oepchi iit ee ng'aleekyuk.
Kaabar chii, muren ne kabiro! Neraneet ne kagoguoteno.
Ngot ko ki kiyaakyi mugetuut Kain konyil tisap,
ko agot Lamek keyookyin konyil tamanwogik tisap ak tisap.”
Ak ye kingo testai komeng'iis Adam ak kwondonyi,
kosich weeriit age ne kiguure Seth, amu ki le,
“Kagono Kamuktaindet iyoteet age koogeere Abel ne ki par Kain.”
Ki sich Seth agine weeriit ne kiguure Enos.
Kong'etee yooto anyun kotoi piik koguur kainetap Kamuktaindet ne Toroor.
Ni ko sireet ne po teteetap iyoteetap kap Adam.
Eng' peetuut ne ki toi Kamuktaindet koyai chiito,
ko ki yai icheek eng' kergeindonyi.
Ki yai icheek, muren ak tye ak koberuur.
yeityo kotoochi icheek kainet Adam.
Ki tar Adam kenyiisyek pogol ak sosom,
kosich weeriit eng' kergeindonyi,
eng' itoondonyi;
ak kiguure kainennyi Seth.
Ye kingo kagesich Seth,
kotar Adam kenyiisyek 800 ak ki sich weeriik alak ak tiibiik.
Ki ilil Adam kotinyei kenyiisyek 930.
Ye kingo tinyei Seth kenyiisyek 105,
kosich Enosh.
ye kingo kagosich Enosh
Ki tar Seth kenyiisyek 807,
ak ki sich weeriik alak ak tiibiik.
Eng' tugul, ko ki tar Seth kenyiisyek 912,
si kolili.
Kingo po Enosh kenyiisyek 90,
kosich Kenan.
Ki tar Enosh kenyiisyek 815 ye kingo kagosich Kenan,
ak ki sich weeriik alak ak tiibiik.
Ki ilil Enosh ko po kenyiisyek 905.
Ki po Kenan kenyiisyek 70,
kosichei Mahalalel. 
ye kingo kagosich Mahalalel,
Komeng'iis Kenan kenyiisyek 840,
ak kosich weeriik alak ak tiibiik.
Ki ilil Kenan ko po kenyiisyek 910.
Kosich `Mahalalel Jared kotinyei kenyiisyek 65.
Ak ki tebi Mahalalel kenyiisyek 830 ye kingo kagosich Jared.
ak ki sich weeriik alak ak tiibiik.
Ki po Mahalalel kenyiisyek 895 ye kingo lili.
Kingo po Jared kenyiisyek 162,
kosich Enok.
ye kingo kagosich Enok,
ko ki sich weeriik alak ak tiibiik.
Ki ilil Jared ko po kenyiisyek 962.
Kingo po Enok kenyiisyek 64,
kosich Methuselah. 
Ki pendat Enok ak Kamuktaindet eng' kenyiisyek 300,
ye kingo kagosich Methuselah,
ak ki sich weeriik alak ak tiibiik. 
Peetuusyek tugul che po sabeetap Enok ko ki kenyiisyek 365. 
Kibendoti Enok ak Kamuktaindet;
ak ki mata kiro, amu ki imut ineendet `Kamuktaindet!
Kingo tinyei Methuselah kenyiisyek 187,
kosich Lamek.
Ye kingo kagosich Lamek,
Ki meng'iis Methuselah kenyiisyek 782,
ak ki sich weeriik alak ak tiibiik. 
Ki ilili Methuselah ko po kenyiisyek 969.
Ki tar Lamek kenyiisyek 182,
kosich weeriit.
Kiguure kainennyi Noah, kole,
“Ineendet ne igoigoech eng' nyalilwogik che po poisyonikyok che uueen eng' ng'wony ne ki chup Kamuktaindet ne Toroor.”
ye kingo kagosich Noah,
Ki po Lamek kenyiisyek 777 ye kingo lili.
Ak ye kingo tinyei Noah kenyiisyek 500,
kosich Shem, Ham ak Japhet.
Ye kingo toi kotesagis piik eng' ng'wony,
ak kosich tiibiik,
kogeer anyun `weeriigap Kamuktaindet tiibiichooto po piik kole korooron,
komutyigei tugul che ki lewen koek kwonyiikwak.
Ki mwa Kamuktaindet ne Toroor kole,
“Ma tebee `Kabuusennyu chii agoi,
amu ineendet ko poorto.
ko egu peetuusyekyik kenyiisyek pogol ak tiptem.”
Ki miitei Piik che eecheen che uu chemosin ng'wony eng' peetuusyechooto,
ye kingo tuiyogei weeriigap Kamuktaindet ak tiibiigap piik ak kosikyi icheek lagok.
ki ek piik che ki nyigoonen ko po keny,
ki murenik che ki taagunotiin.
Ki keer Kamuktaindet ne Toroor kole, oo miising' tengektap kimugulmet,
eng' ng'wony,
ak kabwaatutik tugul che po muguleldanyi ko tengekto kityo peetuut age tugul.
Ki riir let Kamuktaindet ne Toroor agobo chii ne ki yai eng' ng'wony,
ak ki kas ng'wanindo eng' muguleldanyi.
Ak ki mwa Kamuktaindet ne Toroor kole,
“Abare awong'u piik che ki ayai eng' ng'wony komugul, kong'etee chii, kiyagiik,
toriit,
che ichuutegei ng'wony,
ki mata myee ayai icheek.” 
Ago ki chamak Noah eng' taitap Kamuktaindet ne Toroor.
Chu isubi ko ooreetap kap Noah.
Ki chiito Noah ne po imanda,
kogesunotkei eng' ibindanyi.
Kibendoti ineendet ak Kamuktaindet.
Ki sich `Noah weeriik somok:
Shem,
Ham
ak
Japhet.
Ak kiga kong'emak emet eng' taitap Kamuktaindet ak ki oo puunyoondit eng' ng'wony.
Ki iro Kamuktaindet ng'wony kole ki kong'emak,
amu kiga kowelel piik tugul atebosyekwak eng' ng'wony.
Ak ki leenji `Kamuktaindet Noah,
“Kaabegechi agees piik tugul,
amu oo puunyoondit ak ng'emisyet eng' ng'wony amu icheek.
Ko uu nooto anyun, ang'eme icheek kobooto ng'wony.
Yachigei moinget ne po keetiigap taragonik,
ak ipchei kooriik che mengeechen eng' moinget
ak imale manget oriit ak saang'.
Yai moinget ko uu ni,
koindonyi ko mitainik pogol ak sosom,
ak tebeesindonyi ko mitainik tiptem ak muut,
ak toloitanyi ko mitainik taman ak muut.
Yai ole punu lapkeiyet eng' moinget, ak iyai koek tonon kakwautyet agenge,
ak inde kurgennyi tabandap moinget ak ipcheune somok moinget,
ne po ng'wony,
ne po kween
ak ne po parak.
Aipchini ng'wony maraneet ne oo si ang'eme tugul che saptos,
age tugul ne tinyei kabuusetap saboondo eng' ng'wony.
Asi kobek tugul che mi ng'wony.
Ka agimiit kayomisennyu kobooten,
ak inyoo inyee moinget ak weeriiguk
ak chebyoseng'ung'
ak kwonyiigap weeriiguk.
Ketu alak eng' tuguuk tugul che saptos kobwa moinget oriit, aeng' aeng' che po ooreet age tugul,
kirgit ak subeen,
si iriip kosapcho kobooten.
Ingobwa kora toriitik ko uu kergeindonywa,
kiyagiik ko uu kergeindonywa
ak tyong'ik alak tugul che ichuuteegei ng'wony kobwonjin si iriip kosapcho.
Iyum anyun ak iipchigei amitwogik alak tugul che kiamei,
si igonor koek amitwogiguk ak chechwaak.” 
ki yai Noah kiy tugul ko uu ye ki ng'at `Kamuktaindet ineendet.
Ki leenji `Kamuktaindet ne Toroor Noah,
“Ochut moinget inyee ak piigap koong'ung' tugul,
amu kaagerin ale eng' ibini, ko iboo imanda eng' tainnyu.
Ketuu tyong'ik alak tugul che tiliileen kobwanune tisap tisap,
kiruk ak subeen,
ak aeng' aeng' eng' tyong'ik che ma tiliileen,
kiruk ak subeen;
ak che po toriitik che po parak ak icheek,
tisap tisap,
kipsoiywo ak subeen,
si keriip kosapcho iyotennywa eng' ng'wony komugul.
Amu tomo peetuusyek tisabu si ayookyi ropta ng'wony koroobon peetuusyek artam ak kemousyek artam,
ak abar awong'u kiy age tugul ne sabei ne ki ayai eng' ng'wony komugul.”
Ak ki yai Noah tugul ko uu ye ki ng'at `Kamuktaindet ne Toroor ineendet.
Kingo po Noah kenyiisyek pogol lo, kobiit maraneet eng' ng'wony.
Ki chut anyun Noah moinget ak weeriikyik, ak chebyosennyi ak kwonyiigap weeriikyik,
si kochililye peegap maraneet.
Ki pa moinget anyun tyong'ik che tiliileen ak che ma tiliileen,
eng' toriitik
ak tugul che ichuutegei ng'wony,
ne kiruk ak ne subeen,
kobwonchi Noah ak kochut moinget,
ko uu ye ki ng'at Kamuktaindet Noah.
Kingo pata anyun peetuusyek tisabu, kobiit peegap maraneet eng' ng'wony.
Eng' kenyiit ne ki ite Noah kenyiisyek pogol lo,
eng' arawet ne po aeng',
ak eng' peetuutap taman ak tisap,
eng' peetuunooto anyun koyatagis kong'iik che kutune peek che po rireet ne oo,
ak koyatagis peek eng' kipsengwet.
Kirobonji ng'wony peetuusyek artam ak kemousyek artam. 
eng' peetuunooto,
Noah ak weeriikyik,
Shem,
Ham
ak
Japhet,
kobooto chebyosennyi,
ak kwonyii che po weeriikyik somok.
Ko chut moinget.
Kichut ak tyony age tugul ko uu kergeindonyi,
kiyagiik tugul ko uu kergeindonywa,
alak tugul che ichuutegei ng'wony ko uu kergeindonywa
ak toriit alak tugul ko uu kergeindonywa
ak alak tugul che tinyei kebebaik.
Kichut moinget ole mi Noah icheek tugul che saptos ak kotinyei kabuusetap saboondo,kobee aeng' aeng'.
Eng' icheek che kichut,
ko ki kiruuk ak subeenwo
che po tugul che saptos,
ko uu ye ki ng'at `Kamuktaindet Noah.
Ak kigerchi `Kamuktaindet ne Toroor Noah anyun oriit.
Kimaranee peek ng'wony peetuusyek artam.
ak Kitesak kot koganap `maraneet moinget kwo parak kot kolooit eng' ng'wony.
Kichang'a ak kogimegitu miising' peek eng' ng'wony,
ak kot koreresan moinget eng' peek parak.
Ki kimegitu peek miising' eng' ng'wony komugul,
ak ktuch tuloonook tugul che kooen eng' kurereetap kipsengwet.
Kichaang'it kot kosiir tuloonook, ak ki tuch tuloonook eng' mitainik tisap ak kebeberyat koba parak.
Ak ki pek tuguuk tugul che saptos eng' ng'wony;
toriitik,
kiyagiik,
tyong'ik tugul che po timiin,
tyong'ik tugul che uoti eng' ng'wony
ak kimugulmet age tugul.
Ki pek tugul che ki mi emet ne yaamaat che tinyei kabuusetap sabeet.
Ki kibar kiwoong' kiy age tugul ne ki sabei ne ki mi emet komugul;
kimugulmet,
kiyagiik,
che ichuutegei ng'wony
ak toriit.
Ki kibar kigees eng' ng'wony.
kobatee Noah ak che ki miitei tugul moinget oriit.
Kimaran peechooto kotuch emet peetuusyek pogol ak konom.
Ki ibwaat anyun `Kamuktaindet Noah,
tyong'ik che po timiin
ak kiyagiik che ki mi tugul eng' moinget.
Ak ki iyookyi Kamuktaindet usoonet ne ki usyi ng'wony,
ak ki toi koteenyo peek.
Kigerogis kong'iik che kutune peek che po rireet ak che punu peek eng' kipsengwet,
ak kegirinda ropta eng' soet parak.
Ki testai koteenyo peek eng' ng'wony.
kingo kesugei peetuusyek pogolu ak konom, ko kagong'ering'itu miising'.
ak eng' peetuut ne po taman ak tisap,
arawetap tisap,
Ki tonon moinget,
eng' tuloonoogap Ararat.
Ki ng'ering'itu peek miising',
kot ko eng' arawetap taman,
ak eng'peetuut ne po tai,
kotook tuloonook.
Ye kingo pata peetuusyek artamu,
koyaat Noah tirisyetap moinget,
ak koyookto chepkugit,
Ki tirirenot kot koteenyo peek eng' ng'wony.
Ki iyookto cheptuget,
si kobiit kogeer ngo kagong'ering'itu peek eng' emet komugul.
Ki ma nyoor cheptuget ole namei ak komung'ee,
amu kita komi peek emet komugul,
koit koweekyigei Noah eng' moinget.
Ki iyogoito Noah anyun eunnyi si konam konyo moinget oriit.
Kita kotebi peetuusyek alak tisap,
yeityo komaanda kogeny cheptugonooto eng' moinget.
Ki week cheptugonooto eng' koskoleny,
koibune kutinnyi sogoot ne tuon,
ak ki nai Noah anyun kole teng'oti peek.
Ki tebi Noah peetuusyek alak tisap,
yeityo komaanda cheptugonooto kora;
ak mata koweek kogeny.
Kingo peetuut ne po tai,
eng' arawetap tai,
ko kiteenyo peek anyun eng' emet.
Ki isto Noah anyun tuguuk che kiga kisyebe moinget,
ak kogeer ak konai kole kagosai emet.
Ki yaam emet,
eng' arawet ne po aeng',
eng' peetuut ne po tiptem ak tisap.
Ki ng'at `Kamuktaindet Noah koleenji,
“Mandee eng' moinget,
inyee ak chebyoseng'ung', 
ak weeriiguk
ak kwonyiikwak.
Yaatu komong' tyong'ik tugul che saptos che mi kobooten;
toriitik,
kiyagiik,
ak tugul che ichuutegei ng'wony,
si kobiit koba koiiyo,
kochang'a ak kotesagis eng' ng'wony.”
Ki manda anyun Noah,
ak weeriikyik,
ak kwondonyi,
ak chebyosogap weeriikyik.
tyony age tugul,
tugul che ichuutegei ng'wony,
toriit alak tugul,
tugul che pendote ng'wony
Ki manda eng' moinget,
ko uu piiteennywa.
Kiteekyi `Noah Kamuktaindet ne Toroor kaptisisyet,
ak konam koip eng' tyony age tugul ne tiliil,
ak eng' toriit age tugul ne tiliil,
kogoito koek konunoik che kibeelei.
ng'uuchi `Kamuktaindet ne Toroor anyinyindo,
kotil ineendet eng' muguleldanyi kole:
“Ma achube ng'wony kogeny agobo chii,
amu yaacheen kabwaatutigap muguleldap chii kobooch koming'in.
Ma abare tuguuk tugul che saptos kogeny agoi,
ko uu ye ki ayai.
Kotee kota komi ng'wony,
koma pegu koolset ak kesisyet,
kaitityet ak kiptoret,
kemeut ak iwot,
peet ak kemoi.”
Ki iberuur `Kamuktaindet Noah,
ak weeriikyik,
ak koleenji,
“Osigisye ak otesage, ak onyi ng'wony.
Iyweok ak koarageni tyony age tugul ne po ng'wony agobo okweek;
agot toriit alak tugul che po parak,
tugul che pendoti kochuutegei eng' ng'wony,
ak njireenik tugul che po nyanjet,
tugul ko kaginde eunekwok.
Egu amitwogikwok kiy age tugul ne sabei ne wendoti.
ko uu ye kiga agoonok tuguuk che piitos alak tugul che nyalileen,
kagoonok tugul.
"Ago moam panyeek kobooto saboondonyi ne nooto ko korotiik.
Amagenok ne matiny korotiigap saboonwekwok agobo saboondap chii.
eng' tyony age tugul,
ak eng' chii,
"Chii age tugul ne tumdoi korotiigap chii,
ketumdoi chechiik agine;
amu eng' itoondonyi ko ki yai `Kamuktaindet chii.
Osigisye ak otesage,
osigisye kot ochaang'e miising' eng' ng'wony.”
Ak ki leenji `Kamuktaindet Noah ak weeriikyik:
“Kaagimiit kayomisenyu kobootok,
ak kobooto iyoteng'wong' ne piitu let,
ak kobooto kiy age tugul ne sabei ne mi kobootok;
toriitik,
kiyagiik,
ak tyong'ik alak tugul che po ng'wony,
ko uu ole kimang'undo eng' moinget.
Agimiit kayomisennyu kobootok:
ma kebarei kiwong'u kogeny tugul che saptos eng' peek che po maraneet;
ma kobiitu maraneet ne ng'emei ng'wony.”
Ki mwa Kamuktaindet kole,
“Kaboorunet ni ne po kayomiset
ne kagiyomiskei eng' kwenunnyo
anee ak okweek
ak kiy age tugul ne sabei ne mi kobootok,
agobo ibinwek tugul che pwoonei:
Kande chemng'isiryennyu poolik parak,
si koek kaboorunet ne po kayomiset ne mi kwenunnyoo, anee ak ng'wony.
Ye kabiit poolik eng' parak,
ak kotook anyun chemng'isiryet eng' parak,
abwaat anyun kayomisennyu ne mi kwenunnyoo,
anee ak okweek,
ak kiy age tugul ne sabei. 
Ma kobiitu kogeny peek che marandos che iwong'u tugul che saptos.
Ye took anyun chemng'isiryet eng' poolik,
ageer ak abwaat kayomiset ne tebyei agoi koigeny,
ne mi kwenutap Kamuktaindet ak kiy age tugul ne sabei ne mi ng'wony.”
Ki leenji `Kamuktaindet Noah,
“Kaboorunet ni, ne po kayomiset ne kaayai eng' kwenunnyoo anee ak tugul che saptos che mi ng'wony.”
Weeriigap Noah che ki mong' eng' moinget ko ki
Shem,
Ham
ak
Japhet.
Ham ko ki kwandap Kanaan.
Chuuto somok ko ki weeriigap Noah,
ak ki yom ng'wony komugul iyotennywa.
Ki toi Noah koek kabatindet,
ak kimin mbareetap sabibuk.
Ak kie maiyek ak kobogit,
ak ki tep aach ngor eng' emainnyi.
Ham, kwandap Kanaan,
Ko keer kwandanyi kotebyei aach ngor
ak ki mwachi tupchosyekyik aeng' che ki mi saang'.
Ki ng'eetyo Shem ak Japhet konem sambut,
ak komure tigigoikwak icheek tuwai;
ak kobee patai
ak kotuch kwandanywa ne ki mi aach ngor.
Kibee patai si ma keer kwandanywa komi aach ngor.
Ye kingo ng'eet anyun Noah eng' pogitennyi,
ak konai tuguuk che kagoyachi weeriinnyi ne ming'in,
ak ki le,
“Ingochubok Kanaan!
Egu otwogindetap otwogik eng' tupchosyekyik.”
Ak ki le,
“Ingoberuurok Shem eng' Kamuktaindet ne Toroor,
ak ingoek Kanaan otwogindennyi.
Ingobara `Kamuktaindet Japhet;
ak ingomeny koriigap Shem;
ak ingoek Kanaan otwogindennyi.”
Ki tar Noah kenyiisyek 350 ye kingo pata maraneet.
Kenyiisyek tugul che ki tar Noah ko 950;
yeityo koolil.
Chu isubi ko piigap ooreetap weeriigap Noah:
Shem,
Ham
ak
Japhet.
Ak ki sich icheek weeriik ye kingo pata maraneet.
Weeriigap Japhet:
Gomer, 
Magog, 
Madai, 
Javan,
Tubal,
Meshek
ak
Tiras.
Weeriigap Gomer:
Ashkenas,
Riphath
ak
Togarmah.
Weeriigap Javan:
Elisha,
Tarsis,
Kitim
ak
Dodanik.
age tugul eng' kutinnyi,
che po ortinwekwak,
eng' emotinwekwak;
Weeriigap Ham:
Kush,
Misiri,
Put
ak
Kanaan.
Weeriigap Kush:
Seba,
Havilah,
Sabtah,
Raamah
ak
Sabteka.
Weeriigap Raamah:
Sheba
ak
Dedan.
Ki sich `Kush Nimrod,
ne ineendet ko ki ek chiito ne nyigan eng' ng'wony.
Ki kiplogotyot ne nyigan eng' taitap Kamuktaindet ne Toroor.
Ko uu nooto anyun kemwae keele,
“Ko uu Nimrod,
kiplogotyot ne nyigan eng' taitap Kamuktaindet ne Toroor.”
Taunetap laitornatennyi ko ki
Babel,
Erek,
Akat,
ak
Kalne
eng' Shinar.
Ki manda eng' emonooto kwo Assyria,
si koteech Nineveh,
ak nganaseetap Rehoboth-i r,
Kala,
ak
Resen
ne mi kwenutap Nineveh ak Kala,
ne nooto ko nganaseet ne oo.
Ki sich `Misiri
Ludik,
Anamik,
Lehabik,
Naptuik,
Patrusik,
Kasluhik
che icheeget kwanisyegap Philistiik
ak
Kaptorik.
Ki sich `Kanaan
Sidon
weeriinnyi ne po tai,
ak
Het,
Jebusik,
Amorik,
Girgasiik,
Hibiik,
Arkiik,
Siniik,
Aribadiik,
Semariik
ak
Hamatiik.
Kingo pata ko ki uot ooreetap kap Kanaan koyom emet.
Kiwotetap Kanaanik ko ki taunegei Sidon,
ak kotokyigei Gerar agoi Gaza,
ak kotokyigei Sodom,
Gomorah,
Atma
ak
Seboim,
agoi
Lasa.
Chuuto ko weeriigap Ham,
ko uu ortinwekwak
ak
kutusweekwak,
eng' emotinwekwak,
ak pororyosyekwak.
Ki sich Shem agine lagok,
ng'eetap kamet ne oo ko Japhet,
Shem ko ki kwandap lagok tugul che po Eber. 
Weeriigap Shem:
Elam,
Ashur,
Arbaksat,
Luk
ak
Aram.
Weeriigap Aram:
Us,
Hul,
Gether
ak
Mas.
Ak ki sich `Arbaksat Shelah,
ak kosich `Shelah Eber.
Ki sich `Eber weeriik aeng':
ne kainetap age ko ki Peleg,
amu eng' peetuusyekyik ki kipchei ng'wony;
ak kainetap ng'eetap kamet ko ki Joktan.
Ki sich `Joktan
Almodad,
Shaleph,
Hatsarmaveth,
Jerah,
Hadoram,
Usal,
Diklah,
Obal,
Abimael,
Sheba,
Opir,
Havilah
ak
Jobab.
Chuuto tugul ko ki weeriigap Joktan.
Ak ki iboch meng'ootennywa Mesha,
kotokyingei Sepharah,
tulweetap kong'asiis.
Chuuto anyun weeriigap Shem,
ko uu ortinwekwak,
ak kutusweekwak,
eng' emotinwekwak ak ko uu pororyosyekwak.
Chuuto ko ortinwegap weeriigap Noah,
ko uu ibinwekwak
ak ko uu pororyosyekwak.
Ak eng' chuuto,
ko kipcheunegei pororyosyek tugul eng' ng'wony,
ye kingo kagobata maraneet.
Ki ng'alaali ng'wony komugul kutit agenge ak ng'alaalet agenge.
Ak ye kingo ta kobendi kong'etee kong'asiis,
konyoor atebweet eng' emetap Shinar, ak ki meny olooto.
Ki ng'alaaljigei anyun icheegei kole,
“Ong'eetyee keyai ak kebeel matubaruk kobelogis.”
Ki poisyee matubaruk ne kita koik,
ak meneet ne kita ng'enda.
Yeityo komwachigei kole,
“Obwa,
keteekyigei nganaseet,
ak keteech koot ne kooi ne togostoi parak ne itei kimonjogunnyi parak kipsengwet,
si keyaigei keegu che taagunotiin;
si mata keyeste eng' ng'wony komugul.”
Ki choorgei Kamuktaindet ne Toroor konyo kooro nganaseet,
ak teekseet ne kooi ne ki togosta kwo parak, ne kiga koteech piik.
Ki le Kamuktaindet ne Toroor,
“Ogeero,
agenge pichu,
ak ko po tugul kutit agenge,
ak kagotoi koyai kiy ne uu ni.
Ma mi kiy ne tos etee icheek si ma yai kiy ne machei.
Ongebe,
kechoortegei,
ak kitoiye kutusweekwak si mata kogasyin icheegei eng' ng'alaalet!”
koiyestaat `Kamuktaindet ne Toroor icheek koyom ng'wony komugul;
ak kimeto icheek teekseetap nganaseet.
Ki kiguure nganasanooto Babel,
amu ki itoiye yooto Kamuktaindet ne Toroor kutusweek che po ng'wony komugul.
ki iyeesta `ineendet icheek koyom ng'wony komugul.
Chu isubi komwaiwech agobo ortinwegap Shem.
ye kingo po Shem kenyiisyek pogol,
ko ki sich Arbaksat,
eng' kenyiit ne po aeng' kogagobata maraneet.
Ki meng'iis Shem kenyiisyek 500 ye kingo kagosich Arbaksat,
ak ki sich weeriik ak tiibiik.
Ki meng'iis Arbaksat kenyiisyek 35,
kosich Shelah.
Ki meng'iis Arbaksat kenyiisyek 403 ye kingo kagosich Shelah,
ak ki sich weeriik ak tiibiik.
Ki meng'iis Shelah kenyiisyek sosom,
kosich Eber.
Kotar Shelah kenyiisyek 403 ye kingo kagosich Eber,
ak ki sich weeriik ak tiibiik.
Ki meng'iis Eber kenyiisyek 34,
kosich Peleg.
Ak ki tar Eber kenyiisyek pogol ang'wan ak sosom ye kingo kagosich Peleg,
ak ki sich weeriik ak tiibiik.
Ki meng'iis Peleg kenyiisyek 30,
kosich Reu.
Ki tar Peleg kenyiisyek pogol aeng' ak sogool ye kingo kagosich Reu,
ak ki sich weeriik ak tiibiik.
Ki meng'iis Reu kenyiisyek 32,
kosich Serug.
Ak ki tar Reu kenyiisyek 207 ye kingo kagosich Serug,
ak ki sich weeriik ak tiibiik.
Ki meng'iis Serug kenyiisyek sosom,
kosich Nahor.
Ak ki tar Serug kenyiisyek 200 ye kingo kagosich Nahor,
ak ki sich weeriik ak tiibiik.
Ki meng'iis Nahor kenyiisyek 29,
kosich Tera.
Ak ki tar Nahor kenyiisyek 119 ye kingo kagosich Tera,
ak ki sich weeriik ak tiibiik.
Ki meng'iis Tera kenyiisyek 70,
kosich
Abram,
Nahor,
ak
Haran.
Chu ko ortinwegap Tera;
ki sich `Tera
Abram,
Nahor,
ak
Haran,
kosich `Haran
Lot.
eng' emet ne ki kisikyin,
eng' Ur emetap Kaldeik,
Ki me Haran.
Ki itunis Abram ak Nahor.
Chebyosetap Abram ko ki kiguure Sarai,
ak ne po Nahor keguure Milkah,
cheptap Haran,
kwanitap Milkah ak Iska.
ki ma kotinyei lakwa.
Ki sonen Sarai;
Ki imut `Tera weeriinnyi Abram,
ak Lot weeriitap weeriinnyi Haran,
ak Sarai kwondap weeriinnyi Abram.
Ki pa tugul emetap Ur ne po Kaldeik,
koba agoi emetap Kanaan,
ak ye kingo it Haran,
komeny olooto.
Peetuusyegap sabeetap Tera, ko ki kenyiisyek 2015;
ak ki me ineendet eng' Haran.
Ki leenji anyun `Kamuktaindet ne Toroor Abram,
“Ui inyee eng' emeng'ung',
eng' kaptilyonutiguk
ak eng' kootap kwandang'ung'
agoi emet ne amache aboorun.
"Ayain
iegu pororyet ne oo,
ak aberuurin;
ak atoroor kaineng'ung' koeet,
ak iegu kaberuret.
Aberuuri icheek che iberuurin,
ak achube ineendet ne sasin;
kiberuuri pororyosyek tugul che po ng'wony eng' inyee.”
Ki wo Abram,
ko uu ye kiga komwachi Kamuktaindet ne Toroor,
ak ki wo Lot kobooto ineendet.
Ki po Abram kenyiisyek tamanwogik tisapak muut,
ye kingo mandoi eng' Haran.
Ki imut `Abram chebyosennyi Sarai,
kobooto Lot weeriitap ne tupcho,
ak tuguukwak tugul che ki tinyei,
ak piik che kiga konyoor eng' Haran.
Ki manda koba emetap Kanaan,
ak ki it emonooto.
Ki wo Abram kobun emet kween agoi koit ole mi keetitap Moreh eng' Shekem.
Eng' peetuusyechooto ko ki mi Kanaanik emonooto.
Ki mong'ji `Kamuktaindet ne Toroor Abram ak koleenji,
“Agoochini iyoteng'ung' emoni.”
Amu nooto koteekyi Abram kaptisisyet Kamuktaindet ne Toroor,
ne kiga mong'ji ineendet.
Kiu kwo eng' olooto kotokyigei emetap tuloonook eng' komostap kong'asiis ne po Bethel,
ak koteech emainnyi,
si eng' komostap cherongo,
ko ki mi Bethel,
ak Ai eng' kong'asiis.
Ki teekyi kaptisisyet Kamuktaindet ne Toroor eng' olooto,
ak ki kuur kainetap Kamuktaindet ne Toroor.
Ki u Abram kogeny kotokyigei komostap Murot Tai
Ki piit rubeet eng' emonooto,
ak kichoortagei anyun Abram kotokyigei Misiri,
kwo korutoochi olooto amu kieet ak kong'wanit rubeet eng' emet.
Ye ki neegit komong'ji Misiri,
koleenji kwondonyi Sarai,
“Kaigai,
angen ale ii murereet ne karaaran,
ye keerin piigap Misiri,
ko agoi komwa icheek kole,
‘Kwondonyi ni,’
ak yeityo kobara,
ak kobagachin.
Kaigai mwaa ile ii tupchennyu,
si komyeeit eng' anee agobo inyee,
ak kosap saboondanyu amu inyee.” 
Ye kingo it `Abram Misiri,
kogeer piigap Misiri kole karaaran Sarai miising'.
Ak ye kingo keer pounigap Pharaoh,
kochoi Sarai eng' taitap Pharaoh,
ak ki kimut anyun ineendet kwo koonyin.
Ak ki yachi `Pharaoh Abram ne myee agobo ineendet;
kinyoor keechiirek ak tuuga,
kiruugik ak iyuogigap sigirok,
murenik ak tiibiik otwogik,
ak tambeesik.
Ago ki pir anyun `Kamuktaindet ne Toroor Pharaoh eng' pirutik che eecheen,
ak piigap koonnyi,
amu eng' kwondap Abram Sarai.
Ki kuur Pharaoh anyun Abram.
ak koleenji,
“Nee ni ki iyaiywo?
Ki lya si memwaiwo ile Sarai ko kwondong'ung'?
Ki lya si imwa ile,
‘Ineendet ko tupchennyu?’
Ak ki amutyigei koek kwondonyu.
Ang'ni kwondong'ung'.
Imut ak iwe!”
Ki ng'at `Pharaoh piik akopo Abram,
ak komut ineendet eng' ooreet,
kobooto kwondonyi ak tuguuk tugul che ki tinyei.
Ki togosta anyun Abram kong'eete Misiri agoi Negeb,
kobooto kwondonyi,
ak tuguuk tugul che ki tinyei,
kobooto Lot.
Ki mogoryo Abram miising';
ki tinyei tuuga,
fedha,
ak thahabu.
kong'eete Negeb,
Ki wo kouuot,
agoi Bethel,
agoi koit kwenutap Bethel ak Ai,
ole ki mi emennyi eng' tai.
agoi ole ki mi kaptisisyet ne kigateech eng'tai. 
Eng' yooto koguur Abram kainetap Kamuktaindet ne Toroor.
ne kibendi ak Abram,
Ki tinyei Lot agine neego, tuuga, ak emaisyek.
ki ma imuuch koyam icheek tuwai komeny emonooto,
Amu ki chaang' tuguukwak.
ak Ki piit tiyet eng' mestoweek che po Abram ak che po Lot.
Kanaanik ak Perisik,
Ko ki menyei emonooto eng' peetuusyechooto.
Ki leenji anyun `Abram Lot,
“Ma myee kota kobiit suryet eng' kwenunnyoo,
inyee ak anee,
anan eng' kwenutap mestoweek cheguuk ak chechuuk,
amu kitupche.
Tos ma paraa emet eng' taing'ung'?
Kaigai istegei eng' ole ami.
Ngot iwe komostap kaataam,
awe komostap tai;
anan ngot iwe komostap tai,
awe komostap kaataam.” 
Ak kiguskong' Lot kotabendo,
ak ki keer atebweetap Jordan komugul kole emet ne tinyei peek eng' olda age tugul,
ko uu mbareetap Kamuktaindet ne Toroor,
ko uu emetap Misiri,
ye ki tomo kong'em `Kamuktaindet ne Toroor Sodom ak Gomorah.
Ki lewenjigei anyun Lot atebweet tugul ne po Jordan,
ak kibesyo kwo kotokyigei kong'asiis.
Ki meny anyun Abram emetap Kanaan,
komeny Lot nganasook che ki mi atebweet,
ak ki uot kot koit Sodom.
Ago kiyaachen, ak ko ki kiptengegin miising' piigap Sodom eng' taitap Kamuktaindet ne Toroor.
Kingo kagobesyo Lot ak Abram,
koleenji `Kamuktaindet ne Toroor Abram,
“Kuskong' ak itobende nguno kong'eete yo imi;
agoi kong'asiis agoi cherongo,
agoi komostap kaataam agoi komostap tai.
Agoonin emet tugul ne igeere kobunjiin ak iyoteng'ung' agoi koigeny.
Ayae lagoguk kochang'a ko uu temburyek che po ng'wony,
si ngot komugaksei koiit chii temburyek,
ko kaagaa iitoksei lagoguk ak icheek.
Ng'eet,
marar kooindap emoni ak tebeesindanyi,
amu awendi agoonin kobunjiin.”
Kiu anyun Abram kwo komeny ye neegitee keetiik che po Mamre,
che mi Hebron,
ak kiteekyi  kaptisisyet Kamuktaindet ne Toroor.
Eng' peetuusyegap Amrapel,
laitoryatap Shinar,
Ariok laitoryatap Elasar,
Kedolaomer laitoryatap Elam
ak Tidal laitoryatap Goim,
ko ki pooryo icheek ak Bera laitoryatap Sodom,
Birisa laitoryatap Gomorah,
Sinap laitoryatap Adma,
Semeba laitoryatap Seboim,
ak laitoryatap Bela
(nooto ko Zoar).
Kituyechi chuuto tugul atebweetap Sidim,
(nooto ko Araraita ne po Munyuk).
Ki oot icheek Kedolaomer kenyiisyek taman ak aeng',
ak eng' kenyiitap taman ak somok kongelelso.
eng' kenyiitap taman ak ang'wan,
Kedolaomer kobooto laitorinik che ki mi ak ineendet,
kobookyi Repaik eng' Asterot-Karnaim,
Susik eng'  Am,
Emik eng' Sabe-Kiriataim,
ak Horik eng' emetap tuloonook Seir;
agoi El-paran, ne neegitee surkwen.
Yeityo koweek kobwa En-mispet,
nooto ko Kadesh
ak konam kooret tugul ne po Amelegik,
ak Amorik che ki menyei Hasason-tamar.
Ko manda,
laitoryatap Sodom,
laitoryatap Gomorah,
laitoryatap Adma,
laitoryatap Seboim
ak laitoryatap Bela
nooto ko Zoar
kotet lugeet koboryo eng' atebweetap Sidim,
ak Kedolaomer,
laitoryatap Elam,
Tidal laitoryatap Goim,
Amrapel laitoryatap Sinar,
Ariok laitoryatap Elasar,
laitorinik ang'wan eng' laitorinik muut.
Ki nyiitaat keringonigap meneet atebweetap Sidim,
ak ye kingo mweitos laitorinigap Sodom ak Gomorah,
ko ki rorokyi olooto,
ko che kichililso kogimwechi tuloonook parak.
TAk ki ip tuguuk tugul che po Sodom ak che po Gomorah kobooto amitwogikwak tugul,
ak koba pandanywa.
Ki nam ak komut Lot weeriitap ne tupcho ak Abram agine,
and tuguukyik,
amu ki menyei Sodom.
Ki nyo chii ne kigachilil ak komwachi Abram Hebranindet,
ne ki menyei ole neegitee keetiigap Mamre Amorindet,
ne tupcho ak Eskol ak Aner,
che icheeget ko kiting'egei kasyinet ak Abram.
Ye kingo kas Abram kole kagenam ak kemut chiitap ooreennyi,
koawen kobooto otwogikyik che po lugeet che ki kisikyin koonnyi,
ak korwai koosup agoi Dan.
Eng' kemoi,
ko kipchei piikyik `Abram asi kobookyi ak koterteer puunik.
Ki isup icheek agoi koit Hoba,
murot kaataam ne po Damasko.
Ki sar ak koweech tuguuk tugul,
kobooto chebyosok ak piik.
Ki sar Lot ne po ornywa agine ak tuguukyik.
ye ki weeksei Abram ko kagoterteer Kedolaomer ak laitorinik che ki miitei kobooto ineendet,
Ki mong' anyun laitoryatap Sodom kotorook ineendet eng' atebweetap Sabe
nooto ko atebweetap laitoryat.
Ki ibu Melkisedek laitoryatap Salem magatiinik ak divaik.
Ineendet ko ki tisiindetap Kamuktaindet Ne Toroor Miising'.
Ak ki iberuur Abram kole,
“Iberuuroge Abram eng' Kamuktaindet Ne Toroor Miising',
ne ki yai parak kipsengwet ak ng'wony.
Ingoberuurok Kamuktaindet Ne Toroor Miising',
ne kaimut ak konde puuniguk euneguk.”
Ak ki igoochi `Abram Melkisedek kebeberta ne po taman ne po kiy tugul.
Ki leenji `laitoryatap Sodom Abram,
“Koono piik, ak iip inyee tuguuk kobunjiin.”
Ki wolji `Abram laitoryatap Sodom koleenji,
“Kaaitoochi eunnyu Kamuktaindet ne Toroor,
Kamuktaindet Ne Toroor Miising',
ne ki yai parak kipsengwet ak ng'wony,
ale ma name kiy age tugul ne neng'ung',
ngo porowet anan ko ineet,
si ma tuun imwa ile,
‘Ki ayai Abram koek mogoryo.’
Ma yani kiy kobatee chooto che ki kaam parnotikyuk,
ak motweetap parnotik che kiga kibe tugul,
Aner,
Eskol
ak Mamre.
Ingoip icheek kebebertanywa.”
Ye kingo pata tuguuchu,
koityi Abram `ng'olyootap Kamuktaindet ne Toroor eng' ng'ang'utyet koleenji,
“Abram, ameiywei!
Aa long'eng'ung',
ak oo melektang'ung' miising'.”
Ak ki wolji Abram kole,
“Ee Kiptaiyat Kamuktaindet ne Toroor,
ta igoono nee,
ama tinye lakwa,
ago ineendet ne tuun indii tuguukyuk ko Elieser ne po Damasko?
Ak kimwa Abram kole,
‘Ma igoono iyoteet,
ak igere ile agoi kondi otwogindet ne mi koonnyu tuguukyuk.”
koityi ineendet `ng'olyootap Kamuktaindet ne Toroor:
“Ma tuun namei tuguuguk chiichi,
ago tuun isiche ineendet ne po poortong'ung' ne indii tuguuguk.”
Ki imaanda ineendet kwo saang' ak koleenji:
“Kaigai keero, inyal parak kipsengwet, ak iit kecheik ngot imuuchi.”
Ak ki testai koleenji,
“Tuun ko tenitu chooto lagoguk.”
Ki iyan `Abram Kamuktaindet ne Toroor,
ak koiityi `Kamuktaindet ne Toroor ineendet imanda amu nooto.
Yeityo koleenji ineendet,
“Aa Kamuktaindet ne Toroor,
anee ne ki amutun imang'une Ur emetap Kaldeik ak inyoo agoonin emoni kobunjiin.” 
Ak ki wolji Abram koleenji,
“Ee, Kiptaiyat Kamuktaindet ne Toroor, anae nee ale tuun ko punjino?”
Kowolji Kamuktaindet ne Toroor koleenji,
“Ibwo rooryat ne po kenyiisyek somok,
ng'orooryet ne po kenyiisyek somok,
mengit ne po kenyiisyek somok,
cheptuget ak aarwetap toriityon.”
Ki ip anyun Abram chooto tugul,
ak kobet yeityo konde motwet age tugul kotoorchigei motwennyi,
ip kong'et toriitik che mabet.
Ak ye kingo choorgei toriitik cho amei panyeek, komachei koam panyechooto,
kogiyon Abram.
Ye kingo roroktoi asiista,
koip Abram rwondo ne nyigiis miising',
ak kotuch ineendet imenindo ne po arageneet.
Ak ki leenji `Kamuktaindet ne Toroor Abram,
“eng' kenyiisyek pogol ang'wan egu lagoguk kiprutoin eng' emet ne ma nenywa,
ak tuun ko otei pichooto,
ak konyalilso icheek.
Ak tuun arwookyini agine pororyonooto tuun pendi kootei,
ak ye ibata nooto, komong'u icheek eng' emonooto kotinyei tuguuk che chaang'.
Ago iwendi inyee eng' kaalyeet ole mi kwanisyeguk, ak ketubin eng' kalilot ne myee.
Tuun ko weeksei yu ibinda ne po ang'wan,
amu tomo konender kot koam piik tugul yaityetap Amorik.”
Ye kingo kagororokto asiista ak ko imenit,
kotook tereetap ma ne iyeni ak maat ne liplibeni ko punei kwenutap panyechooto.
Eng' peetuunooto, ko ki iyomiskei Kamuktaindet ne Toroor ak Abram, kole,
“Kaagoochi iyoteng'ung' emoni,
kong'etee aineetap Misiri agoi aineet ne oo, aineetap Yufrets,
emetap Kenik,
Kenisik,
Kadmonik,
Hitik,
Perisik,
Repaik,
Amorik,
Kanaanik,
Girgasik,
ak Jebusik.”
Ki tomo kosich lakwa Sarai kwondap Abram.
Inga no,
ko ki tinyei cheptap Misiri ne ki otwogin, ne ki kiguure kainennyi Hagar.
Ak ki leenji anyun `Sarai Abram,
“ki kertaa Kamuktaindet ne Toroor si ma sigisye.
Ui, kapotwogindennyu ne chepto tamangap anyooru lagok kobun ineendet.”
Ak ki iyan Abram soometap Sarai
Kingo kagomeny Abram emetap Kanaan eng' kenyiisyek taman,
koomut anyun Sarai kwondap Abram Hagar otwogindennyi ak kogoochi
Abram manong'otyonnyi koek osotyonnyi.
Ak ki imut `Abram Hagar, komanach.
Kingo keer Hagar kole kagomanach,
kosas pounindennyi Sarai.
Koleenji anyun `Sarai Abram,
“Ariirtaenen eng' ng'wanindo ne atinye,
Ki agoonin chepto otwogindennyu,
ak ye kingo keer kole managaat,
koreenya.
Ara ingotilwech Kamuktaindet ne Toroor.”
Koleenji `Abram,
“Otwogindeng'ung' komi euneguk,
Yachi ko uu ye igeere ile myee.”
Ki usaus anyun `Sarai Hagar kot koit komwei ineendet.
Ki nyoorchi `malaikaiyatap Kamuktaindet ne Toroor Hagar ole neegitee kondap peek eng' surkwen;
yooto ko ole kutune peek eng' ooreet ne tokyingei Shur.
Kotwekyi koleenji,
“Hagar,
otwogindetap Sarai,
Ibunu ano,
ak iwendi ano?”
Ki wolji koleenji,
“Kamweune pounindennyu Sarai.” 
Koleenji malaikaiyatap Kamuktaindet ne Toroor,
“Iweekyigei pounindeng'ung' ak iming'injigei eunekyik.”
Yeityo kotestai koleenji malaikaiyatap Kamuktaindet ne Toroor,
“Atese kochang'a miising' iyoteng'ung', kot koma iitaksei amu chaang'indonywa.”
Ak ki testai koleenji malaikaiyatap Kamuktaindet ne Toroor,
“ii tomono ak tuun isiche weeriit,
ak iguure kainennyi Ishmael,
amu kogogasun Kamuktaindet ne Toroor riireguk.
Tuun kergeitu ineendet ak oloitigeet eng' kwenutap piik.
Tokyin eunnyi piik tugul eng' pooryeet,
ak tokyin piik tugul eunegap pooryeet ineendet.”
Ak kitoochi kainet Kamuktaindet ne Toroor ne ki ng'alaaljin ineendet,
“Inyee ko ii Kamuktaindet ne keera”
Amu ki mwa kole,
“Kaageer nguno patetap ineendet ne keera”
Amu nooto anyun keguure keriingonooto po peek Beer-lahai-roi;
ne nooto komiitei kwenutap Kadesh ak Beret.
Ki sikyi `Hagar Abram weeriit,
ak kotoochi Abram kainet koguure Ishmael. 
Ki po Abram kenyiisyek tamanwogik sisiit ak lo,
ye kingo sikyin `Hagar Abram Ishmael.
Ye kingo po Abram kenyiisyek tamanwogik sogool ak sogool,
kogimong'ji Kamuktaindet ne Toroor ak koleenji,
“Aa Kamuktaindet Ne po Kamuktaet.
wendote tainnyu ak iegu ne ititaat.
Si ayai kayomiset eng' kwenunnyoo,
inyee ak anee,
ak atesin miising' kot.”
Ak ki ibutyi ng'wony kogutuny Abram, ak ki ng'alaalji Kamuktaindet koleenji,
“mi anyun kayomisenyu kobooten,
tuun iegu kwandap pororyosyek che chaang'.
Ma keguurenen kogeny Abram,
ago kiguurenen Abraham,
amu kayain iegu kwandap pororosyek che chaang'.
Aberuurin eng' iyoteet miising',
ak eng' inyee ayae pororyosyek,
ak komong'unenen laitorinik.
Ak agimiiti kayomisennyu anee ak inyee,
ak iyoteng'ung' ne piitu let ak ibinwekwak tugul,
si koek kayomiset ne wendi agoi koigeny,
ak aegu Kamuktaindet eng' inyee ak iyoteng'ung'.
Emoni tugul po Kanaan,
Ni oo kiprutoin,
Agoonin inyee ak lagoguk che piitu let koek neng'wong' koigeny;
ak aegu Kamuktaindennywa.”
Ak ki leenji `Kamuktaindet Abraham,
“Riip anyun kayomisennyu,
inyee ak iyoteng'ung', ak eng' ibinwekwak tugul.
Ni ko kayomisennyu ne kanyool oriip eng' kwenunnyoo,
inyee ak anee,
ak lagoguk che isiche,
Kiyatitoi ng'eta age tugul eng' okweek.
Kimuratani iriryotap poorwekwok,
ak egu nooto kaboorunet ne po kayomiset eng' kwenunnyoo, anee ak okweek.
Kiyatitoi ng'eta age tugul eng' okweek ne kagotar peetuusyek sisiit,
ng'eta age tugul eng' ibinwekwok tugul,
ngo ne ki sikyin kooriikwok,
anan ko ne ma salwok ne ki kialei eng' toek alak tugul
Nyolu keyatita ne kisikyin koong'ung',
kobooto ne ki iale robiisyeguk.
Koek kayomisennyu eng' poorwekwok ne tebyei koigeny.
Weeriit age tugul ne ma kimuratan poortonyi,
king'etoi eng' piikyik;
amu kibut kayomisennyu.”
Ki mwachi `Kamuktaindet Abraham koleenji,
“Maata iguure kwondong'ung' Sarai; 
kagoek kainennyi Sarah.
Aberuuri ineendet
ak ne siirei ko kaagoochi ineendet kosigun weeriit.
Aberuuri ineendet koek kametap pororyosyek,
mang'une ineendet laitorinigap piik.”
Ki ibut kogutuny anyun Abraham,
ak korori ak koteebegei kole,
“Tos kisikyi lakwa chii ne tinyei kenyiisyek pogol?
Ak tos ta kosich lakwa Sarah agine ne tinyei kenyiisyek tamanwogik sogool?”
Koleenji `Abraham Kamuktaindet,
“Kata myee kosap Ishmael eng' taing'ung'.”
Ak ki wolji Kamuktaindet koleenji,
“siguun iman Sarah kaing'ung' weeriit,
ak tuun iguure kainennyi Isak.
Ayae kayomisennyu kobooto ineendet ak iyotennyi,
si koek kayomiset ne wendi agoi koigeny.
Kosupkei ak Ishmael,
ko kaagasun ng'aleeguk:
Aberuuri ineendet
agoochini iyoteet.
Abaroi ineendet miising'.
Tuun sichei pounik taman ak aeng',
ak ayai koek pororyet ne oo.
Alumdoi kayomisennyu eng' Isak,
ineendet ne tuun sigun Sarah eng' peetuusyechuuto kenyiit ne nyoonei.”
Ye kingo kes ng'alaalet ne ki ng'alaali ak Abraham,
kotogosta Kamuktaindet.
Ki nam anyun Abraham weeriinnyi Ishmael,
ak tugul che ki kisikyin koinyi,
kobooto tugul che ki kialee robiisyek,
muren age tugul ne po koonnyi,
ak koyatita eng' peetuunooto,
ko uu ye ki kamwachi Kamuktaindet.
Ki po Abraham kenyiisyek tamanwogik sogool ak sogool yooto ye ki ngeyatitoi.
Ak ki po Ishmael weeriinnyi kenyiisyek taman ak somok keyatitoi.
Ki kiyatita peetuunok Abraham ak weeriinnyi Ishmael,
kobooto murenik tugul che po koonnyi,
che ki kisikyin koonnyi,
ak toek che ki kialee robiisyek.
Kimong'ji `Kamuktaindet ne Toroor Abraham eng' ye neegitee keetiigap Mamre
kotebyei eng' kurgeetap emainnyi ko kang'wanit asiista.
Kingo tabendo, kogeer piik somok kotonondos ko kaitoorchigei ineendet.
Ye kingo keer,
komanda ak kolabat kotorookta kong'etee kurgeetap emainnyi ak ipkogutung'ji icheek.
Ak kile,
“Kiptaiyandennyu, ngot ko kaanyooru myeeindo eng' taing'ung', asaain ale amesiirtoe otwogindeng'ung'.
Ingeibwok peek tutigin,
si oune keelyekwok, ak omuuny eng' keetit keel.
Ya tugul aibwok amitwogik tutigin,
si ogimegitu,
ak ye ibata otestai eng' pandang'wong',
amu kaaoitu uitugul kap otwogindeng'wong'.”
Kowol icheek kole,
“Yai ko uu ye kaimwa.”
Ki chaakta anyun Abraham kwo ko ole ki mi Sarah.
"Chokyi,"
ak ipkoleenji,
“ker keruutik somok che po peek che ng'ootiin che tambulul ak itangwar si ichop magatiinik.”
Ki labat Abraham ole ki mi tuuga kwo koget kiptoiyot ne myee,
ak kogoochi otwogindet ne ki chokyi kochop.
Yeityo konam mwaitap cheego, cheego, ak kiptoiyondonooto kagagechop,
ak konde tainnywa,
ye kingo amisyei icheek,
kotonon ineendet eng' ole neegitee keetit keel.
Ki teebee `icheek ineendet koleenji,
“Mi ano Sarah kwondong'ung'?”
Kowolji koleenji,
“Mi emait oriit.”
Koleenji agenge eng' icheek,
“Aweekyiningei iman peetuusyek che uu chu eng' kenyiit ne nyoonei,
sichei `kwondong'ung'  Sarah weeriit.”
Ki ebei iit Sarah komi kurgeetap emait ne ki mi patai.
Kiga koosegitu Abraham ak Sarah;
ak kiga kong'et iyato Sarah.
Kirori anyun Sarah eng' muguleldanyi koleen,
“Tos ta abaibaitu ago kogotertera osindo, ak kagoosit agine manong'otyonnyu?”
Ak ki leenji `Kamuktaindet ne Toroor Abraham,
“Amu nee si korori Sarah koleen,
‘Tos ta amuuchi iman anee asich lakwa ko kaaositu?’
Tos mi kiy age tugul ne temenee Kamuktaindet ne Toroor?
Aweekyiningei peetuusyek che uu chu eng' kenyiit ne nyoonei,
ak sichei `Sarah weeriit.”
Amu ki iywei anyun Sarah,
kotiiyo kole,
“Ma aroori.”
Ak ki leenji,
“keroori.”
Ki ng'eetyo anyun pichooto koba eng' yooto,
kotokyigei Sodom.
Ak ki le Kamuktaindet ne Toroor,
“Tos aung'e Abraham iman kiit ne amache ayai?
ago tuun egu Abraham ne matiny pororyet ne oo ne tinyei kimnateet,
ne kiberuure pororyosyek tugul che po ng'wony?
Amu ki alewen ineendet, si komuuch koboi lagokyik ak koonnyi ne tuun piitu,
si kobiit koriip ooreetap Kamuktaindet ne Toroor eng' yaeet ak kirwoogetap imanda;
si kosuldochi `Kamuktaindet ne Toroor Abraham kiit ne ki mwa agobo ineendet.”
Ak ki le Kamuktaindet ne Toroor,
“Oo kateiyet agobo Sodom ak Gomorah,
ak kosamisen tengekwogikwak miising'.
Achoortaigei anyun nguno asi ageer ngo ki koyai iman ko uu kateiyennywa ne ki konyoonjo,
Ngo ma uu nooto, anai.”
Ki week anyun pichooto eng' olooto ak koba kotokyigei Sodom,
kita kotonon Abraham eng' taitap Kamuktaindet ne Toroor.
Kiriikyi anyun `Abraham ineendet ak koleenji:
“Tos iwong'u piik che po iman kobooto che yaacheen?
Ngot komi piik che po iman konomu eng' nganaseet?
ko tos iwong'u ameriree nganaseet agobo pichooto konom che po iman che mi olooto?
Ingolooit eng' inyee yaeet ne uu ni ne kebarei che po iman kobooto che yaacheen,
si kogergeit che po iman ak che yaacheen.
Ingolooit eng' inyee nooto.
Tos ma yaei iman Kirwoogindet ne po ng'wonyuni komugul.”
Kole Kamuktaindet ne Toroor,
“Ngot anyoorchi piik konom che po iman nganaseetab Sodom,
ariiree anyun olooto tugul amu icheek.”
Ak ki wolji Abraham kole:
“Keero, kaagany ang'alaalji Kiptaiyat,
nga aa temburyek ak ko aa oreek kityo,
tos ngot koma piit piik muutu eng' piik konom che po iman?
ko tos ing'em nganaseet komugul amu piik muut che ma mi?”
"ngot anyoorchi piik artam ak muut,"
ki le,
“Ma ng'eme.”
Kita kong'alaalji kogeny koleenji,
“Ngot anyun kenyoorchi artam?”
Kowol kole,
“Ma yae kiy amu chooto artam.”
Kole,
“Amat konereech Kiptaiyat,
si kota ang'alaal.
Ngot anyun kenyoorchi sosom.”
Kole,
“Ma yae kiy ngot anyoorchi sosom.”
Kole,
“Keero, kaagany ang'alaalji Kiptaiyat,
Ngot anyun kenyoorchi tiptem olooto?”
Kole,
“Ma ng'eme amu chooto tiptem.” 
Kole,
“Amat konereech Kiptaiyat,
si kota amwa ni kityo.
Ngot kenyoorchi taman olooto?”
Kole,
“Ma ng'eme amu chooto taman.”
Ye kingo tar anyun Kamuktaindet ne Toroor kong'alaaldos ak Abraham,
kwo pandanyi;
ak ki week Abraham kwo kaa.
Ki it anyun malaikaisyechooto aeng'u Sodom eng' koskoleny,
ak kitebyei ng'wony Lot eng' ormariichetap nganasanooto.
Ye kingo keer Lot icheek,
kong'eet kotorookta ak ipkogutung'ji.
Koleenji,
“Kiptainikyuk,
Kasaak ale omosu obwa anyun kootap otwogindeng'wong'.
ak otebi kemouni komugul,
oun keelyek si osip ong'eetyee omuste.”
Kowol icheek kole,
“Achicha,
kitebee saang' kemout komugul.”
Ki igaigai inee miising' anyun kot komasta icheek koba koonnyi.
Ki yachi ineendet icheek igoorto ak kochopchi magatiinik che ma kinde mermereek,
ak koam.
Ago ye ki tomo koruiyo,
piik tugul  kobun komoswek tugul ap nganasanooto po Sodom koyiem koot.
neranik ak che oosen.
Ki kuur `icheek Lot ak koleenji,
“Ngorcho piik che ketaach eng' koong'ung' kemouni?
Imutwech kobwa saang', si kobiit kenai icheek.”
Ki manda Lot kwo ole mi icheek eng' kurgat, ak koger kurgeet.
Ak koleenji,
“Asaok,
che kitupche.
amoegu sogoran!
Ogeero,
atinye tiibiikyuk aeng' che pergein.
Okany amutwak, si oyachi ko uu ye koroo.
Moyachi kiy pichu amu kagobwa koonnyu.”
“Istegei!” 
ki wol,
“Ki nyo chiichi ko too,
ago inee ni kagomach koek ne irwookwech i!
Kimache anyun keyaun ne ya kosiir icheeget.”
Ki ibookyi `icheek Lot ak komang'ji kurgeet koleen kobut.
Ago ki iyogoi eunekwak pichu ki mi ko ak kochuut Lot kwo ko, ak koger kurgeet.
Yeityo kobire korateet pichooto ki miitei kurgeetap koot,
che mengeechen ak che eecheen,
agoi kong'etyo kocheeng'ei kurgeet.
Ki teebee anyun `pichooto Lot koleenji,
“Tos itinye chii age eng' yu?
Saania,
weeriiguk,
tiibiiguk,
anan chiing'ung' age tugul eng' nganasani?
Imaande eng' olito.
amu Kimache keng'em nganasani.
Kogoeet waagaat agobo icheeget eng' taitap Kamuktaindet ne Toroor, ak kagoyakwech Kamuktaindet ne Toroor keng'em.”
Ki manda Lot kwo ak ipkoleenji sanigap tiibiikyik
“Ong'eetyee ak omande obe,
amu machei kong'em Kamuktaindet ne Toroor nganasani.”
Ki keer sanichooto ng'aleekyik ko uu tangoi.
Ki ichirchir `malaikaisyek Lot ko kerir emet koleenji,
“Ng'eet, imut kwondong'ung' ak tipchuguk aeng' si mobegu eng' kergong'yet ne ityin nganasani.”
amu ki igagei,
ko ki nam pichooto eunnyi,
eutap kwondonyi ak eunegap tiibiikachik aeng'
ak komaanda eng' nganaseet ak kobagaakta eng' saang',
amu ki riiree Kamuktaindet ne Toroor.
Ye kingo kagomaanda, koleenji,
“Sarugei,
amegus kong',
anan itonone ui tugul eng' kewani!
mwechi tuloonook parak, ang' puch komeng'etu.”
Koleenji Lot,
“Achicha,
kiptaiyandennyu!
Kairiiree uitugul otwogindeng'ung',
ak kotesak aiyebindong'ung' eng' saruunet ne koisarwo si ma abet saboondanyu.
Nga no anyun-i, koma muuchi amwechi tuloonook parak;
nyoorwo yaityo ni, ak kogoono ame.
Keero,
ang'ni nganaseet ne neegit ak ko ming'in,
myee amwechi oliindo si asar saboondanyu.”
Koleenji ineendet,
“Kaagasun ng'olyoondoniito agine;
Ma ang'eme nganasanooto kaimwa.
Chaakte mwechi olooto,
amu ma muuchi ayai kiy agoi iit olooto.”
Ki kiguure Zoar nganasanooto amu nooto.
Kiga kochoor asiista,
ye kingo itei Lot Zoar.
Kiroong'ji anyun Kamuktaindet ne Toroor Sodom ak Gomorah roptap koik che laldos ak maat ne punu kipsengwet.
Ki peel kong'em nganasochooto,
atebweet komugul,
piik tugul che ki menyei nganasochooto,
ak tuguuk tugul che piitos eng' ng'wony.
Ago kiguskong' kwondap Lot eng' let,
ak kiwalak koek tulweet ne ming'in ne po muunyuk.
Ki ng'eet Abraham karon komusta kwo agoi koit ole kigatonone eng' taitap Kamuktaindet ne Toroor.
ak ye kingo tabendo kogeer oliin po Sodom ak Gomorah,
emet tugul ne po atebweet,
kooro iyeto ne po emet kotogostoi,
ko uu iyetap maat ne oo miising'.
Ak kingo ng'emei Kamuktaindet nganasook che po atebweet,
kobwaat Abraham,
ak komaanda Lot,
komandae ng'emisyetap nganasochooto kiga komeng'oot.
Ki manda anyun Lot kotogosta tulweet parak ak tiibiikyik aeng',
amu ki iywei komeny Zoar.
ak ipkomeny kebeneet oriit ak tiibiikyik.
Ki leenji anyun chepto ne oo chepto ne ming'in,
“Kagoosit kwandanyo,
ak ma mi mureno emoni ne imuuchi kotunech
ko uu piteetap ng'wony komugul.
Ngenage kwandanyo kumik si kobiit kobogit
ak keruiye ak ineendet,
si keriip iyoteet.”
Ara ki inaga kwandanywa anyun kumik kemounooto
ak ki wo ne oo kwo ipkoruiyo ak kwandanyi.
Ma nai kwan ye kingo ruitos tuwai,
anan ye ki kong'eetei.
Eng' peetuut ne ki isubi nooto, koleenji ne oo ne ming'in,
“Ko ki ruiye lagat ak abba.
Nginage kogeny kumik kemouni po ra,
si iwe aginye oruiye tuwai, si keriip iyoteet.”
Ki inaga kumik kwandanywa kogeny kemounooto,
ak king'eet anyun ne ming'in, kwo ipkoruiyo ak kwan.
Ma nai kora koruitos tuwai,
anan kong'eetei.
Ki manach anyun tiipchooto tuwai po Lot komanage kwandanywa.
Ki sich `ne oo weeriit,
ak kiguure kainennyi Moab.
Ineendet ko kwandap Moabik agoi ra.
Ki sich `chepto ne ming'in agine weeriit,
ak kiguure kainennyi Ben-Ami.
Ineendet ko kwandap Amonik agoi ra.
Ak kiu Abraham eng' olooto kwo komostap Negeb,
kwo komeny kwenutap Kadesh ak Shur.
Ak komeng'iis ko kiprutoiyo eng' Gerar.
Ki itaam `Abraham Sarah kwondonyi kole,
“Ineendet ko tupchennyu.”
Ki iyookto anyun Abimelek laitoryatap Gerar kimutyi Sarah.
Ago ki nyoonji `Kamuktaindet Abimelek eng' karwotitoet kemoi koleenji,
“Kaimei isabe,
kwondo ne kaimutyigei ko kwondap chii.”
Ago ki tomo koriikyi Abimelek ineendet.
Koleenji Kiptaiyat,
“Tos ibare agot pororyet ne po iman?
Tos ma leenjo ineendet,
‘Sarah ko tupchennyu?’
Ak ma mwa agine kwonyooto kole,
‘Ineendet ko tupchennyu?’
Ki ayai ko uu ni eng' muguleldo ne po iman ak eng' eunek che tiliileen.”
Ak ki mwachi anyun `Kamuktaindet ineendet eng' karwotitoet, koleenji,
“Wei,
angen ale ki iyai ko uu ni eng' muguleldo ne po iman.
Agot anee ko ki aeetenen si meyaiywo tengek.
Nooto anyun amu nee si ma achamun itwaa ineendet.
Ara anyun imutyi nguno kwonyi chiitap ko po,
amu maotyoo inee,
si kosaun si isap.
Ago ngot ko meweekte,
inai ile inyee ak tuguuk tugul che itinye imee ne matiny.”
Ki ng'eet anyun Abimelek karon miising' ak koguur otwogikyik tugul,
Kotetyi tuguuchooto tugul kochut itiikwak,
ak ki aragenso kot miising' pichooto.
Ki kuur anyun `Abimelek Abraham, koteebe koleenji,
“Koiyaiywech nee?
Ak nee chalwok ne koayaun,
kot igesenjo ak laitornatennyu tengegi tee ni?
Koiyaiywo tuguuk che ma nyolu keyai.”
Ak ki leenji `Abimelek Abraham,
“Koigeer nee, si iyai kii?”
Ki le Abraham,
“Ki ayai niito amu ki aleen,
ma mi olito iman kayweetap Kamuktaindet,
ak imuuchi icheek kobara amu kwondanyu.
Ago eng' iman, ineendet ko chepkamennyu,
sieetap chebyosennyo ak ki atun.
Ye kingo kagomoong'wa Kamuktaindet eng' kootap abba ak kogoono awendot,
aleenji anyun ineendet,
‘Rireneng'ung' ni ne tuun iboorwo,
imwae eng' komosta age tugul ole kibendi ile,
"Ineendet ko ng'eetap kamennyu."’ ”
Ki igoochi anyun `Abimelek Abraham keechiirek ak tuuga otwogik che murenik ak che tiibiik,
ak koweekyi Abraham Sarah kwondonyi.
Ak ki leenji Abimelek,
“mi taing'ung' emoninyu,
meny ole ichame.”
Ki leenji Sarah,
“kaagoochi ng'eetap kamenng'ung' silingisyek eliphuut agenge,
koek chooto che tugun koonyek eng' piik che mi kobooten,
ak kagiityin imanda eng' taitap piik tugul.”
Ki sa anyun `Abraham Kamuktaindet,
ak ki isoop `Kamuktaindet Abimelek,
ak kwondonyi, ak chebaigeinikyik, ak ki sich lagok.
Amu kiga korat Kamuktaindet ne Toroor mootinwek tugul che po kootap Abimelek,
amu Sarah kwondap Abraham.
Ki rutoochi `Kamuktaindet ne Toroor Sarah ko uu ye kiga komwa,
ak ki yachi Kamuktaindet ne Toroor ko uu ye kiga koyomis.
Ki manach Sarah ak ki sikyi Abraham weeriit eng' osindanyi,
eng' kasarta ne kiga koarorchi Kamuktaindet.
Ki kuure `Abraham weeriinnyi ne ki sikyin Sarah, Isak.
kingo po weeriinnyi Isak peetuusyek sisiit,
kogiyatita `Abraham ineendet,
ko uu ye kiga ng'at `Kamuktaindet ineendet.
Ki po Abraham kenyiisyek pogol,
ye ki ngesikyin ineendet weeriinnyi Isak.
Ki le Sarah,
“Kagoono Kamuktaindet aroori,
ak age tugul ne kasei ng'olyoondoni kororyei kobooto.”
Ak kites komwa kole,
“Ng'oo ne kita mwachin Abraham koleenjin reryei lagok Sarah?
Amu kaasikyi weeriit eng' osindanyi.”
Ki eet anyun lakweet ak ki kiluge,
ak eng' peetuut ne ki kiluge ineendet,
koyai Abraham igoorto ne oo.
Ki keer Sarah weeriitap Hagar Chemisiryot,
ne kiga kosikyi Abraham,
kochotisyei.
Ki mwachi anyun `ineendet Abraham koleenji,
“Oon chebyosoni otwogin ak weeriinnyi,
amu ma namei tuguuk weeriitap chebyosoni otwogin kobooto weeriinnyu Isak.”
Ki yait miising' kot ng'olyoondoni eng' Abraham agobo weeriinnyi.
Ago ki mwachi `Kamuktaindet Abraham koleenji,
“Amegeer ko ya ng'olyoondoni eng' inyee amu weeri,
ak amu chebyosoning'ung' otwogin.
Kas ng'aleegap Sarah eng' tuguuchooto tugul kamwaun,
amu punu Isak ooreetap iyoteng'ung'.
Ak tuun ayae weeriitap chebyosoni otwogin agine koek pororyet,
amu ineendet ko iyoteng'ung'.”
Ki ng'eet anyun Abraham eng' peetuut ne ki isubi kota ko karon miising',
ak ki ip amitwogik ak soteet ne po peek kogoochi Hagar.
Ki indochi tigikyennyi tuguuchooto yeityo kounda icheek koba.
Ki wo anyun koombenot eng' surkwen ne po Beer-sheba
Ye kingo keskei peek eng' soteet,
kobagaakta lakweet eng' sondiit oriit.
Ki wo kotep ng'wony eng' ye loo kitigin,
ye itei kipchabet ngemwokto,
si ma keer meetap lakweet.
Ki tep anyun kotoorchigei ineendet ak kowaach koriir.
Ki kas Kamuktaindet koriirei weerooto,
ak kiguur malaikaiyatap Kamuktaindet ne mi kipsengwet Hagar,
ak koleenji,
“Amin nee, Hagar?
Meiywei;
amu kagogas Kamuktaindet kutitap lakweet eng' ole mi.
Ng'eet ui ing'eet lakweet ak inamate eng' eung'ung',
amu tuun ayae ineendet koek pororyet ne oo.”
Ki yaat Kamuktaindet konyegap kwonyooto,
ak ki keer keriingetap peek.
Ki wo anyun konyiit peek soteet yeityo konaga lakweet.
Ki mi Kamuktaindet kobooto lakweet ak kiner koeet.
Ki meng'oot surkwen,
ak koek mwogindet.
Ki meng'oot ineendet surkwen ne po Paran,
ki cheeng'ji kamet Chemisiryot kotun.
Eng' peetuusyechooto Abimelek ak Pikol,
ne ki kiptaiyatap kiplutotinikyik,
koleenji Abraham,
“Miitei Kamuktaindet kobooten eng' tuguuk tugul che iyae.
Iyosyeiwo anyun nguno eng' Kamuktaindet si metila let,
anan eng' weeriinnyu anan eng' mochogoronikyuk.
Ago ko uu rireenet ne ki ayaun,
Ak ki leenji Abraham,
“Ayostosi.”
Kingo kergong' `Abraham Abimelek amu keriingetap peek ne kiga rebe otwogigap Abimelek eng' koroomnateet.
kole Abimelek,
“Mangen ineendet ne ki yai kioto.
Ki ma imwaiwo,
ak ki tomo agas ko uu ni kobatee ra.”
Ki nam anyun Abraham keechiirek ak tuuga kogoochi Abimelek,
ak ki iyomiskei icheek tuwai.
Ki itabaan anyun Abraham subeenwek tisap che po keechiir koba taban icheegei.
Ak kiteebe `Abimelek Abraham koleenji,
“Po nee subeenwechu tisabu po keechiir ketabaan icheegei?”
Kowol ineendet kole,
“Subeenwechu tisap po keechiir, ko myee ikweri eng' eunnyu si koek paornateet eng' anee, koboor kole anee ne ki abale keringoniito po peek.”
Kiguure yooto anyun Beer-sheba,
amu ki iyasyechigei tuwai eng' olooto.
Ki iyomiskei anyun eng' Beer-sheba,
ak king'eet Abimelek ak Pikol ne ki kiptaiyatap kiplugotinikyik,
koweigei koba emetap Philistiik.
Ki miin Abraham keetit eng' Beer-sheba,
ak ki kuur eng' olooto kainetap Kamuktaindet ne Toroor,
Kamuktaindet ne po Koigeny.
Ak ki ek toondet Abraham eng' emetap Philistik peetuusyek che chaang'.
Kingo pata tuguuchooto, kotyem `Kamuktaindet Abraham,
koleenji,
“Abraham”
ak ki le,
“Ami yu.”
Koleenji,
“Imut weeriing'ung',
nooto ne ineegei,
ne ichame, Isak,
ak iwe agoi emetap Moriah,
si igoite eng' olooto koek kagoochinet ne kibeelei eng' tulweet age ne tuun amwaun.”
Ara king'eet Abraham karon miising' komusta,
ki iito kiit ne kitebee eng' sigiryennyi si kobiit kolaany,
ak ki imut murenik aeng' eng' che ki tinyei, koba kobooto ineendet ak Isak weeriinnyi.
Ki pet kweenik che po kagoochinet ne kibeelei,
yeityo koba ole kiga koarorchi Kamuktaindet.
Ki tabendo Abraham eng' peetuut ne po somok ak ki keer koronooto kota ko loo.
Yeityo koleenji `Abraham murenjoto chiget,
“Otebi eng' yu kobooto sigiryet,
ak keebe oliin ak weeri.
si kesaa ak keweigei kogeny.”
Ki nam Abraham kweenik che po kagoochinet ne kibeelei ak koganapchi Isak weeriinnyi.
Ki ip ineendet eng' eunnyi maat ak rotweet.
Ki ng'alaalji anyun `Isak kwandanyi Abraham, koleenji,
“Abba!”
Ak ki le,
“Ami yu, weeriinnyu.”
“Mi yu maat ak kweenik,"
ak ki le Isak,
"Ago mi ano aarwetap kechir ne egu kagoochinet ne kibeelei?”
Ki leenji Abraham,
“Cheeng'jingei Kamuktaindet aarwetap keechiir ne egu kagoochinet ne kibeelei,
Weeriinnyu.”
Yeityo koba tuwai.
Ye kingo it koronooto ole kiga koarorchi Kamuktaindet,
koteech Abraham kaptisisyet eng' olooto.
Kitet kweenik.
Yeityo korat weeriinnyi Isak,
ak konde ineendet kweenik parak,
eng' kaptisisyet.
Ki iyogoito anyun eunnyi Abraham,
konam rotweet koleen kobare weeriinnyi.
Ago kiguur anyun ineendet `malaikayatap Kamuktaindet ne Toroor eng' kipsengwet koleenji,
“Abraham, Abraham!”
Kole,
“Ami yu.”
Koleenji,
“ametwaa lakweet."
"ameyachi kiy tugul.
Amu kaanai nguno ale igonyiti Kamuktaindet,
amu ma ieteno weeriing'ung',
ne weeriing'ung' ne ineegei.”
Kotabendo Abraham ak koguskong';
ogeero mengit ne kanam sondiit kuinoikyik.
Ki wo anyun Abraham koget mengit ak koeny koek kogoochinet ne kibeelei,
kogeere weeriinnyi.
Ak ki kuuree Abraham yooto.
Koonu Kamuktaindet ne Toroor.
ko uu ye kimwaei agoi kora,
keele,
“Kigonune tulweetap Kamuktaindet.” 
Ak ki kuur ne po aeng' `malaikaiyatap Kamuktaindet ne Toroor Abraham eng' kipsengwet,
koleenji,
“Kayosyechigei aneege,
mwaei Kamuktaindet ne Toroor,
amu keyai kii,
ma ieteno weeriing'ung',
ne ineegei.
Eng' kaberuret aberuurin,
ak eng' kayabet ayabi iyoteng'ung' kobarait kotenit kecheik che po kipsengwet,
ak kotenit ng'aniek che po ngeguutap nyanjet.
Tuun nyabani lagoguk kurgeetap puunikwak;
ak tuun kiberuuri pororyosyek tugul che po ng'wony eng' keswondeng'ung',
amu kegas iit kutinnyu.”
Ak ki weigei anyun Abraham kwo ole mi murenjugachiget,
ak ki ng'eetyo koba tugul agoi Beer-sheba.
Ak ki meny Abraham olooto.
Kingo pata tuguuchuuto, kemwachi Abraham keleenji,
“Kogosikyi Milkah agine ng'eetap kamenng'ung' Nahor lagok:
Us lakweet ne tai,
ng'eetap kamet ko Bus,
Kemuel kwandap Aram,
Kesed,
Haso,
Pildas,
Jidlap,
ak
Bethuel.”
Ak ki sich `Bethuel Rebeka.
Chuuto sisiit ko ki sikyi Milkah Nahor ng'eetap kametap Abraham.
Ak ki sikyi Reuma chebaigeiyandennyi
Teba,
Gaham,
Tahas,
ak
Maaka.
Kenyiisyek che ki tar Sarah kosabei ko pogol ak tiptem ak tisap.
Ak ki mechi Kiriath-arba
(nooto Hebron),
eng' emetap Kanaan.
Ki nyo Abraham kote ak koriir agobo Sarah.
Yeityo kong'eet Abraham eng' ole ki mi muusto,
ak kong'alaal ak piigap Het,
koleenji,
“Aa kiprutoiyo ak ko aa punootyo eng' oling'wong'.
ogoono yeto eng' oling'wong' kobunjo eng' ole kitupchin piik atupchi muusto.”
Ki wolji `piigap Het Abraham anyun, koleenji
“Kiptaiyandennyu,
Ii pounindet ne po Kamuktaindet eng' kwenunnyoo.
Tupchi muusto kererit ne kelewen eng' kereeriisyekyok.
Ma mi chii eng' acheek ne imuuchi koetenen kererinnyi si metupchi muusto.”
Ki ng'eet ak kong'uruukyi Abraham anyun piigap emetap Het.
Ak ki ng'alaalji `ineendet icheek kole,
“Ngo chame atup muusto si ma ageere,
ogasa anyun ak osoomwa Epron weeriitap Sohar,
kogoono kebenennyi,
ne mi Makpela,
eng' kiwotetap mbareennyi.
Ingogoono eng' taing'wong' ole kitupchin piik kobunjo eng' kamanuutyet ne yamegei ne po fedha.”
Ki tebee anyun Epron kwenutap weeriigap Het,
ak ki wolji `Epron Kitindet Abraham kogasei weeriigap Het kobooto tugul,
che ki mong'ji ormariichetap nganasennyi.
Koleenji,
“Achicha, kiptaiyandennyu,
ago kasa,
kagoonin mbaranooto,
kobooto kebeneet ne mi olooto.
Kagoonin eng' taitap weeriigap piikyuk.
Tupchi muusto.” 
Yeityo kong'uruuk Abraham anyun eng' taitap piigap emet.
Ak ki ng'alaal ak Epron, kogasei piigap emet, kole,
“Ago ngot icham.
Agoonin kamanuutyet ne yamegei ak mbaranooto.
Taach anyun si atupchi muusto oliindo.”
Ki wolji `Epron Abraham koleenji,
“Kiptaiyandennyu,
kasa,
mbareet ko yamegei kamanuutyennyi ak shekelisyek pogol ang'wan che po fedha,
kimoitosi nee ak inyee?
Tup muusto.”
Ki kas anyun Abraham ng'aleegap Epron,
ak kigerchi `Abraham Epron robiinik che ki kamwa ineendet eng' taitap piigap Het,
segelisyegap fedha pogol ang'wan,
ko uu che kiboisyei chemung'arainik.
Mmbareetap Epron,
ne ki mi Makpela,
ne itoorchingei Mamre,
mbareet kobooto kebeneet ne ki mi olooto,
ak keetiik tugul che ki mi mbaranooto,
che ki kiyieme kiwoteet,
ki kigoochi Abraham kobunji eng' taitap weeriigap Het, 
che ki mong'ji ormariichetap nganasennyi.
Kingo pata chooto kotup `Abraham Sarah kwondonyi,
eng' kebeneet ne ki mi mbareetap Makpela ne itoorchingei Mamre
(ne mi Hebron),
eng' emetap Kanaan.
Kigamanji ak kogoochi anyun `piigap Het Abraham mbareet ak kebeneet ne ki mi olooto,
koek ole kitupchin piik.
Kiga koosit Abraham,
ak kiga koberuur `Kamuktaindet Abraham eng' tuguuk tugul.
Ak ki leenji `Abraham otwogindennyi, ne oo ne po koonnyi,
ne ki pou tuguukyik tugul,
“Kaigai inde eung'ung' kubestanyu,
amache iyasye eng' Kamuktaindet ne Toroor,
Kamuktaindet ne po kipsengwet ak ng'wony,
ale ametunji weeriinnyu chepto ne po Kanaanik,
che amenye kwenunnywa.
Ui agoi emennyu,
kaptilyonutikyuk,
si imutyi kwondo weeriinnyu Isak.”
Koleenji `otwogindet ineendet,
“Imuuch ko meyan chebooto kosubwo agoi emoni?
Tos nyolu amut weeriing'ung' emonooto ki ibunu?”
Koleenji Abraham,
“Riipkei amemut weeriinnyu kwo olooto."
"Kamuktaindet ne Toroor,
Kamuktaindet ne po kipsengwet,
ineendet ne ki imoong'wa eng' kootap abba,
ak eng' emet ne ki kisikyino,
ineendet ne ki ng'alaalwo ak koyasyeiwo,
kole,
‘Agoochini lagoguk emoni’,
ko iyooktoi `ineendet malaikaiyandennyi kondoun,
si imutyi weeriinnyu kwondo eng' oliindo.
Ak ngot koma cham chebooto kosubun,
ityagage anyun eng' kayasyoninyu.
Agot nga no, ko memut weeriinnyu oliindo.”
Konde anyun otwogindet eunnyi kubestap Abraham kiptaiyandennyi,
ak koyasyechi ineendet agobo nooto.
Ki kwei anyun otwogindonooto tambeesik taman che po kiptaiyandennyi ak kwo,
koibei tuguuk tugul che myachen che po kiptaiyandennyi.
Ki ng'eet ak kwo agoi Mesopotamia ,agoi nganaseetap Nahor.
Ki chop tambeesik kogutung'so eng' saang' ne po nganaseet ole ki neegitee keriingetap peek,
ki saisyegap koskoleny,
ye pendi kobogorisyek kosiile peek.
Ak ki saa,
“Ee Kamuktaindet ne po Toroornatet,
ne po kiptaiyandennyu Abraham,
asaain ale iberuuro rani,
ak iyachi ne myee Abraham kiptaiyandennyu.
Keero,
atononi eng' yu mi kondap peek,
ole inyoo kosiile peek tiibiigap piigap nganaseet;
si ngot kocham chepto ne asoome aleenjini,
‘Ituu tereeng'ung' aee peek,’
ak kowolwo koleenjo,
‘Nganagin iee,
ak asiilji tambeesiguk agicheek’
ko ingoek nooto chepto ne ki ilewenji otwogindeng'ung' Isak.
Eng' yooto anai ale, kaiyachi ne myee kiptaiyandennyu.”
Kingo tomo kogeskei ng'alaalennyi,
koit Rebeka koibu tereennyi eng'  tigikyet.
ineendet ko cheptap Bethuel weeriitap Milkah,
kwondap Nahor, ng'eetap kametap Abraham.
Ki chepto ne karaaran kot,
ak ki pergeiyat,
ne ki tomo kotuiyo ak muren.
Ki choortagei agoi koit kondap peek, 
konyiit peek tereennyi ak kotogos kogeny.
Ki labat anyun otwogindonooto kotorookta,
ak koleenji,
“Kaigai inaga peek tutigin aee, chu mi teroning'ung'.”
Kowolji koleenji,
“Nganagin iee,
kiptaiyandennyu.”
Ki itu tereennyi kochokyi eng' eunnyi, ak konaga koe.
Ye kingo kagonaga peek koe,
koleenji,
“Kaawe asiilji peek tambeesik ak icheek koe,
kot kobiyong'so.”
Ki chaakta anyun kwo koroong'ji peek moinget kogesyi,
ak kolabat si kosiil alak eng' keriinget,
ki siilji tambeesikyik tugul.
Ki siis,
kochiilji konda chiichooto komachei konai,
ngo kagosuldochi Kamuktaindet ne Toroor pandanyi anan ngo tomo.
Ak ye kingo kagoee peek tambeesik,
konam chiichooto peteiyotap thahabu,
ne nyigiisindanyi koyamei kebebertap shekel,
ak kariik aeng' che po thahabu che po eunek che yamei shekelisyek taman.
Ak koteebe kole,
“Ii cheptap ng'oo?
Kaigai mwaiwo,
tos mi ole kimuuchi keru eng' kootap kwandang'ung'?”
Koleenji ineendet,
“Aa cheptap Bethuel,
weeriitap Milkah,
ne ki sikyi Nahor.”
Koleenji kogeny,
“Ki tinyei mobeek ak amitwogik che chaang',
ak mi poroindo ole ruitos toek.”
Ki ing'uruuk anyun chiichooto ak kolas Kamuktaindet ne Toroor,
kole,
“Iberuurot Kamuktaindet ne Toroor,
Kamuktaindetap kiptaiyandennyu Abraham,
ne ma etee kiptaiyandennyu rireenennyi po kei ak imaninnyi,
Kamuktaindet ne Toroor ne ki imutwaa eng' ooreet agoi aitu kootap tupchosyegap kiptaiyandennyu.”
Ki labat anyun chebooto,
ak komwachi piik che po kootap kamet ng'aleechooto tugul.
Ki tinyei Rebeka ng'eetap kamet,
ne ki kiguure Laban.
Ki labat Laban kwo ole mi chiichooto eng' ole mi kondap peek.
Ye kingo keer peteiyot,
ak kariik che mi eunegap chepkamet,
ak ye kingo kas ng'aleegap Rebeka chepkamet komwachin ng'aleek che kagamwachi chiichooto,
kwo anyun ole mi chiichooto.
Ak ogeero, kita kotononi chiichooto eng' ole neegitee tambeesik ye mi kondap peek.
Kwo koleenji,
“Nyoo,
inyee ne iberuurot eng' Kamuktaindet ne Toroor.
Amu nee si itonon eng' saang'?
Kaachop koot ak ole ruitos tambeesik.”
Ki wo ko anyun chiichooto.
Yeityo kotyach tuguuk che kilau tambeesik,
ak kogoochi tambeesik mobeek ak amitwogik che kiga kigonor.
Ki inaga peek koune keelyekyik ak che po piik che ki mi kobooto ineendet.
Ak ki kiipchi amitwogik kinde tainnyi,
ago ki le,
“Ma amisyei agoi amwaiwok ng'olyoot ne kagiyoguneno.”
Koleenji Laban,
“Mwaa anyun.”
Komwa anyun kole,
“Aa otwogindetap Abraham.
Ki koberuur miising' kot `Kamuktaindet ne Toroor kiptaiyandennyu,
ak ki kotoroor koeet.
Ki kogoochi ineendet `akwotisyek che po keechiirek ak che po tuuga,
fedha ak thahabu,
otwogik che murenik ak otwogik che tiibiik,
tambeesik ak sigiroik.
Ki sikyi kiptaiyandennyu weeriit Sarah kwondonyi ye kingo kagoosit,
ak ki kogoochi weeriinnyi tuguuk tugul che tinyei.
Ak kimakwo kiptaiyandennyu ayosyo,
kole,
‘Ametunji weeriinnyu cheptap Kanaanik,
che amenye emennywa,
ago ui kootap abba ak kaptilyonutikyuk,
iwe imutyi weeriinnyu chepto kotun.’
Ak ki aleenji kiptaiyandennyi,
‘Imuuch ma cham chebooto kosubwo?’
Ago ki leenjo,
‘Iyogu Kamuktaindet ne Toroor ne awendotee tainnyi malaikaiyannyi obe tuwai,
ak kosuldeun pandang'ung'.
Ak iwe imutyi weeriinnyu chepto eng' kaptilyonutikyuk ak eng' kaptilyonutigap abba kotun.
Yeityo anyun ityagage eng' kayosyennyu,
ye kaiit kaptilyonutikyuk.
Ak ngo ma konin chebooto, ityagage anyun eng' kayosyennyu.’
“Ye kaitu rani ye mi kondap peek,
ak ale,
‘Kamuktaindet ne po Toroornatet,
ne po kiptaiyandennyu Abraham,
ngiberuur pandanyu,
keero,
atonone yu neegitee kondap peek.
Igoochi kocham chepto ne nyoonei kosiilei peek,’
ak aleenji anyun,
‘Kaigai inaga peek tutigin aee, cho mi tereeng'ung',’
ak kowolwo kole,
‘Nganagin iee,
ak asiilji tambeesiguk ak icheek,’
ko ingoek nooto kwondo ne kagolewenji Kamuktaindet ne Toroor weeriitap kiptaiyandennyu.'
“Ak ye kata ang'alaali eng' muguleldanyu,
komong' Rebeka,
koibu tereennyi eng' tigikyennyi.
Kochoortagei kwo kondap peek kosiil peek.
Aleenji,
‘Kaigai inaga peek aee.’
Ak kotu tereennyi ne kami tigikyennyi kochokyi,
ak koleenjo,
‘Nganagin iee,
ak asiilji tambeesiguk ak icheek.’
Aee anyun,
ak yeityo konaga tambeesik ak icheek.
"Ateebee aleenji,
‘Ii cheptap ng'oo?’
Koleenjo,
‘Aa cheptap Bethuel,
weeriitap Nahor,
ne ki sikyi Milkah ineendet.’
"Ande anyun peteiyot serunyin,
ak kariik eng' eunekyik.
Ak ang'uruuge asaa Kamuktaindet ne Toroor.
Aweekyi kongoi Kamuktaindet ne po Toroornatet,
ne po kiptaiyandennyu Abraham,
ne ki indoiywo eng' ooreet ne myee si amutyi weeriinnyi cheptap ng'eetap kametap kiptaiyandennyu.
Ak nguno anyun ngo cham oyachi kiptaiyandennyu ne myee ak ne po iman,
omwaiwo;
ak ngo ma uu nooto,
omwaiwo si kobiit aweekyigei eutap tai, anan ko ne po kaataam.”
Kowolji Laban ak Bethuel anyun, koleenji,
“Punu Kamuktaindet ne Toroor ng'olyoondoni;
ma kimuuchi kemwaun ng'olyoot ne ya anan ne myee.
Rebeka no mi taing'ung',
imut ineendet ak obe.
Ingoek kwondap weeriitap kiptaiyandeng'ung',
ko uu ye ki mwa Kamuktaindet ne Toroor.”
Ye kingo kas otwogindetap Abraham ng'aleekwak,
kong'uruuk agoi ng'wony eng' taitap Kamuktaindet ne Toroor.
Ki ip anyun otwogindet tuguuk che po fedha ak che po thahabu,
ak ngoroik kogoochi Rebeka.
Ki igoochi ng'eetap kamet ak kamet tuguuk che korooron.
Ki amis ak koeeiso ineendet ak piik che ki mi tugul ak koruiyo.
Ye kingo ng'eetyo karon kole,
“Ochamwo awo ye mi kiptaiyandennyu.”
Ki le ng'eetap kamet ak kamet,
“Ingota kotebi lakwani kobootech peetuusyek che ng'ering', che tee peetuusyek taman,
ak ye ibata chooto, kwo.”
Ago ki mwachi koleenji,
“Amata ogaa,
amu ki koberuur Kamuktaindet ne Toroor pandanyu.
Ochamwo awo kapkiptayandennyu.”
Kole icheek,
“Myee keguur lakwanooto, konyo keteebe ineendet.”
Koguur anyun Rebeka ak nyo koteebe koleenji,
“Tos ichame obe ak chiichi?”
Kole,
“Wei, awendi.”
Ki chamji anyun Rebeka ng'eetap kamet kwo,
kobooto cheplakwennyi,
ak otwogindetap Abraham ak piikyik.
Ak ki iberuur `icheek Rebeka, koleenji,
“Ne kitupche,
egu kametap eliphuusyek konyil eliphuusyek taman,
ak konyaban lagoguk kurgotigap che wechei icheeget.”
Ki ng'eet anyun Rebeka,
ak tiibiikyik che otwogik,
kolaany tambeesik,
koosup chiichooto.
Ki imut anyun `otwogindonooto Rebeka ak koba.
Kiga konyo anyun Isak kobun ooreetap Beer-lahai-roi,
amu ki menyei ineendet komostap Negeb.
Ye kingo wendoti Isak eng' keeweet koskoleny,
kotabendo,
ak ki keer tambeesik che pwoonei.
Ak kitabendo Rebeka agine,
ak ye kingo keer Isak,
kochoorgei eng' tambeesyet,
ak kiteebe otwogindet koleenji,
“Ng'oo chiichiin nyoonei eng' kewaniin kotorookwech?”
Koleenji otwogindet,
“Kiptaiyandennyu nooto.”
Ki nam anyun ngoryeet ne ng'eetee metit agoi keelyek kotugegei.
Komwachi otwogindet Isak anyun tuguuk tugul che kiga koyai.
Kingo pata anyun komut `Isak Rebeka kwo emaitap Sarah kamennyi,
ak kotun Rebeka,
ak koek kwondonyi,
ak ki cham ineendet kot;
ak ki nyoor anyun Isak kagaigaet amu kiga kome kamet.
Ki itun Abraham kwondo age,
ne kiguure Ketura,
ak ki sikyi Simran,
Joksan,
Medan,
Midian,
Isbak
ak
Sua.
Ak ki sich `Joksan Sheba ak Dedan.
Weeriigap Dedan ko ki Asurik,
Letusik ak Leumik.
Weeriigap Midian ko ki
Ephah,
Epher,
Hanok,
Abida
ak Eldaa.
Chuuto tugul ko ki lagogap Ketura.
Ki pogokyi `Abraham Isak tuguuk tugul che ki tinyei.
Ago ye kita kosabei,
ko ki igoochi weeriigap chebaigeinikyik kagoochinoik,
ak koleenji koba koistogei eng' ole mi weeriinnyi Isak,
koba emetap kong'asiis.
Kenyiisyek che ki tar Abraham kosabei, ko pogol ak tamanwogik tisap ak muut.
Ki ilil Abraham ko kagoosit miising',
ko poiyot ne kiga konyi peetuusyekyik,
ak ki kiyum kobooto piikyik.
Kitup ineendet weeriikyik Isak ak Ishmael,
eng' kebeneetap Makpela ne tokyingei Mamre,
ne mi mbareetap Epron,
weeriitap Sohar Hitindet,
ne ki alee Abraham piigap Het.
Yooto ye ki kitupchi Abraham, ak Sarah kwondonyi.
Kingo kagobata kaliletap Abraham,
ko ki iberuur `Kamuktaindet Isak weeriinnyi,
ak ki meny Beer-lahari-roi.
Chu ko ortinwegap Ishmael,
weeriitap Abraham,
ne ki sikyi Hagar Chemisiryot otwogindetap Abraham,
Chu isubi ko kainaigap weeriigap Ishmael,
ko uu kainaikwak ak ko uu ortinwekwak:
lakweet ne po tai ne po Ishmael ko Nebaiot;
Kedar,
Adbeel,
Mibsam,
Misma,
Duma,
Massah,
Hadad,
Tema,
Jetur,
Napis,
ak Kedema.
Chu ko weeriigap Ishmael,
ak chu kainaigap pounik taman ak aeng',
eng' nganasookwak ak eng' meng'ootennywa.
Kenyiisyegap Ishmael che ki tar kosabei ko pogol ak sosom ak tisap.
Kingo lil ineendet,
ko ki kigonor kobooto piikyik.
Ki meng'oot kobooch Havilah agoi Shur,
ne tokyingei Misiri,
eng' ooreet ne wendi Assyria,
ki wo komeny olooto eng' taitap tupchosyekyik tugul.
Chu ko ortinwegap Isak,
weeriitap Abraham,
kisichei `Abraham Isak.
Ki po Isak kenyiisyek artam ye kingo tuni Rebeka cheptap Bethuel,
Syriaindet ne po Padan-aram,
ak chepkametap Laban Syriaindet.
Ki riirchi `Isak Kamuktaindet ne Toroor miising' agobo kwondonyi,
amu kisoon.
Ki kasyi Kamuktaindet ne Toroor riirekyik,
ak ki manach Rebeka kwondonyi.
Kingo tomono, kobelgei lagok eng' moennyi;
ak ki le,
“Ko kalya si atep ko uu ni?”
Ak ki wo koteebe Kamuktaindet ne Toroor.
Ak ki leenji Kamuktaindet ne Toroor,
“Miitei moeng'ung' pororyosyek aeng'u,
ak tuun pcheegei pororyosyek chu aeng'u punu moeng'ung';
kimitu pororyet age kosiir age;
ak koot ne oo ne ming'in.”
Ye kingo it anyun peetuunnyi ne po kosigiis,
ki mi sarameek moennyi.
Ki indoi ne oo ak kibiriir,
Ki sabul poorto tugul ko uu sambut;
ak kiguure kainennyi Esau.
Kingo pata nooto,
kesich ng'eetap kamet ne kinamonu kwaryatap Esau;
ki kiguure kainennyi Jakobo.
Ki po Isak kenyiisyek tamanwogik lo ye kingo sichei kwondonyi lagochooto.
Ki egitu weerchooto,
ki kiplogotyot ne ng'oom Esau,
chiito ne po timiin.
Ago ki chiito Jakobo ne tala ne kimeng'ooti emaisyek.
Ki chamei `Isak Esau,
amu ki amei panyeek che ki ibune logeet,
ago ki chamei `Rebeka Jakobo.
Ye kingo chobei Jakobo sogoryek,
koit Esau kobunu timiin,
ko kang'et miising'.
Koleenji anyun `Esau Jakobo,
“Kaigai, koono aam amitwogichu piriireen amu kaatanui!”
Ki kiguure kainennyi anyun Edom amu nooto.
Koleenji Jakobo,
“Aldaiwo korook imandap etunateng'ung' ne po sigeet.”
Kole Esau,
“Keero,
neegit ame,
tos tilei nee eng' anee etunateet ne po sigeet?”
Ak ki leenji Jakobo,
“Iyosyeiwo rani.”
Ak ki iyasyechi anyun ineendet,
ak ki aldochi Jakobo etunatennyi ne po sigeet.
Yeityo kogoochi `Jakobo Esau magatyat ak sogoryek che kiyoe che kiguure lendil.
Ki am ak koe, yeityo kong'eet kwo.
Ara ki mata koiit anyun Esau etunatennyi ne po sigeet koek kiy.
Ki piit anyun rubeet eng' emonooto ne teer eng' rubeet ne ki po tai,
ne ki mi eng' peetuusyegap Abraham.
Ak ki wo Isak kap Abimelek,
laitoryatap Philistiik agoi Gerar.
Yeityo komong'ji `Kamuktaindet ne Toroor ineendet ak koleenji,
“Amerekte iwe Misiri;
tebee emet neta aboorun.
Egu toondet eng' emoni,
ami kobooten ak aberuurin.
Amu agoonin inyee kobooto lagoguk emotinwechuuto tugul,
ak agimiit kayasyoet ne ki ayasyechi kwandang'ung' Abraham.
Abaroi iyoteng'ung' ko uu kecheik che po kipsengwet,
ak agoochini iyoteng'ung' emotinwechu tugul.
Ak kiberuuri pororyosyek tugul che po ng'wony eng' iyoteng'ung';
amu ki kas iit kutinnyu Abraham,
ak ki nam katigonutikyuk ak koriip karureiywekyuk,
etanutikyuk ak ng'atuutikyuk.”
Ki meny anyun Isak Gerar.
Ye kingo teebee piigap olooto agobo kwondonyi,
kowol kole,
“Ineendet ko chepkamennyu,”
amu ki iywei komwa kole,
“Osotyondennyu,”
amu kileen,
“Si ma para piigap emoni agobo Rebeka,
amu karaaran ineendet."
Ye kingo kagotebee olooto peetuusyek che chaang',
koititoe Abimelek, laitoryatap Philistiik, tirisyet, kogeer kole, koboiboegei Isak ak Rebeka kwondonyi.
Ki kuur anyun `Abimelek Isak, nyo koleenji,
“Osotyondeng'ung' ni iman.
Kilya si imwa ile,
‘Ineendet ko chepkamennyu’?”
Ak ki leenji `Isak ineendet,
“Ki amwae ko uu nooto ale,
si ma mei agobo ineendet.”
Koleenji Abimelek,
“Nee ni koiyaiywech?
ko nyumnyum koruiyo chii ak kwondong'ung',
ak Koteibwech kaimut.” 
Ki ng'at anyun `Abimelek piik tugul koleenji,
“Kibarei chii age tugul ne twaei chiichi anan ko kwondonyi.”
Ki koolso Isak eng' emonooto ak kinyoor eng' kenyinooto konyil pogol.
amu ki iberuur `Kamuktaindet ne Toroor ineendet,
ak ki ek mogoryo chiito,
ak ki testai koeet mogornatennyi,
agoi koeet kot.
Ki tinyei akwotisyek che po keechiirek ak che po tuuga,
ak piik che chaang' che po koonnyi,
kot koam ng'etkong' Philistiik amu ineendet.
Ak peek che po keriingonik tugul che kiga kobal otwogik eng' peetuusyegap kwandanyi Abraham,
kotim Philistiik,
ak ng'ung'unyek.
Yeityo koleenji anyun `Abimelek Isak,
“Istoeneigei;
amu ki ieetu ak igimitu, isiirech.”
Ki wo Isak eng' olooto,
kwo koteech emaisyekyik eng' atebweetap Gerar,
ak komeny olooto.
Ki pal Isak kogeny keriingonigap peek che kiga kebal eng' peetuusyegap kwandanyi Abraham,
amu kiga kotiim Philistiik ye kingo kagome Abraham.
Ak kiguure kainaik che kiga kotoochi kwandanyi.
Ago ye kingo pal otwogigap Isak atebweet,
konyoor keriingetap peek che kuutu,
kiboryo mestowegap Gerar ak che po Isak, koleen,
“Chechook peechu.”
Kiguure keriingonooto po peek Esek,
amu ki cham komoitos.
Ye kingo pal keriingetap peek age,
kotiyechi nooto agine,
ak kiguure nooto Sitna.
Ak kiu eng' olooto,
yeityo kwo kobal keriinget age,
ak ki ma tiyechi nooto.
Ki kuure anyun nooto Rehoboth,
ki le,
“Kagobaroiywech Kamuktaindet ne Toroor emet nguno, si keichi emoniito.”
Ki wo eng' olooto kotogosta agoi Beer-sheba.
Ak ki mong'ji Kamuktaindet ne Toroor kemounooto ak koleenji,
“Aa Kamuktaindet ne po kwandang'ung' Abraham.
Meiywei,
amu ami kobooten,
aberuurin ak abaroi iyoteng'ung' amu otwogindennyu Abraham.”
Ki teech Isak kaptisisyet eng' olooto ak koguur kainetap Kamuktaindet ne Toroor.
Ki teech emainnyi eng' olooto,
ak ki pal otwogikyik keriingetap peek.
Ki pa kap Isak `Abimelek kobunei Gerar kobooto chorwennyi Ausat,
ak Pikol kiptaiyatap lugeennyi.
ki teebee Isak koleenji,
“Kobwanjo amu nee,
ak owecha ak ki oonwa eng' oling'wong'?”
Ki leenji icheek,
“Ki kigeer komyee keele,
mi Kamuktaindet ne Toroor kobooten.
Ak ki kile,
'Ingobiit kayasyoet eng' kwenunnyoo',
acheek ak inyee,
ak kiyomiskei keele si meyaiywech kiy ne ya,
ko uu ye ki ma kitwain,
ak ko uu ye ki kiyaun ne myee kityo,
ak ki kiuten eng' kaalyeet.
Nguno anyun ko ii ne iberuurot eng' Kamuktaindet ne Toroor.”
Ki yachi Isak igoorto,
ak ki amis ak koeeiso.
Ki ng'eetyo karon miising' koyasyechigei.
Yeityo kounda `Isak icheek,
ak ki pa eng' kaalyeet.
Eng' peetuunooto anyun,
kobwa otwogigap Isak,
kobwa komwachi agobo keriingetap peek ne kiga kobal,
koleenji,
“Kagenyooru peek!”
Ak kiguure keriingonooto Siba;
kiguure kainetap nganasanooto Beer-sheba agoi ra.
Kingo po Esau kenyiisyek artam,
kotun Judit cheptap Beri chiitap pororyetap Hittite,
ak Basemath cheptap Elon ne agine kora kosalu pororyetap Hittite.
Ki iimgei anyun Isak ak Rebeka miising' agobo tiipchooto.
Ye kingo kagoosit Isak,
ak kiga kogoryo konyekyik kot koma kogeerei kiy,
kogiguur Esau weeriinnyi ne oo,
ak koleenji,
“Weeriinnyu.”
Ak ki wol kole,
“Ami yu.
Koleenji,
“kaaositu,
amangen peetuut ne amee.
am anyun nguno kariguk,
motyeng'ung' ak kwangeng'ung',
ak iwe kewaniin iibwa pendap logeet.
Chobwo koanyinyitu ko uu ye achame,
yeityo iibwa aam,
si koberuurin muguleldanyu kotom amei.”
Ki kasei anyun Rebeka ye ki ng'alaaljin `Isak weeriinnyi Esau.
Ye kingwo Esau logeet kewaniin kocheeng'ji kwandanyi pendap logeet,
kong'alaalsechi `Rebeka weeriinnyi Jakobo, koleenji,
“Keero,
kaagas kong'alaaldos kwandang'ung' ak ng'eetap kamenng'ung' Esau, koleenjin,
‘Ibwa pendap logeet,
ak inyoo ichobwo amitwogik che anyinyen,
si aberuurin eng' taitap Kamuktaindet ne Toroor kotom amei.’
Nooto anyun weeriinnyu, kasa iit, ko uu ye ang'atiin.
Ui nguno ole mi akweet, igetwo aarek aeng' che myachen che po ng'oroor,
si ichopchi kwandang'ung' koanyinyitu,
ko uu ye chamei.
Si iipchi kwandang'ung' koam,
si koberuurin kotom kome.”
Ago ki leenji `Jakobo kamennyi Rebeka,
“Sabul Esau tupchennyu,
ago tiliil poortanyu.
Abeere imuuchi kosapsaba abba?
ak aegu kaberberindet eng' ineendet ak aipchigei ng'oogisto ama perurto.”
Koleenji kamet,
“Weeriinnyu,
Ingobunjo ng'oogistong'ung'.
Kasa iit kityo, ak iwe igetwo.”
Ki wo anyun ak kogetyi kamet,
ne ki chop koanyinyitu,
ko uu ye chamei kwandanyi.
Yeityo konam Rebeka ngoroik che korooron che po Esau weeriinnyi ne oo,
che ki tinyei eng' ko,
ak kolaakyi Jakobo weeriinnyi ne ming'in.
Ak ki ilokyi eunekyik ak kaatinnyi ole-tiliil, magatok che po aaregap ng'oroor.
Ki indochi Jakobo weeriinnyi eunnyi panyechooto anyiny che kiga kochop ak magatyat.
Ki wo anyun ole ki mi kwandanyi ak koleenji,
“Abba!”
Kowolji kole,
“Ami yu weeriinnyu,
ago ii ng'oo?” 
Ki leenji `Jakobo kwandanyi,
“Aa Esau weeriing'ung' ne po tai.
Kaayai ko uu ye kagemwaiwo.
Kaigai ng'eet, tebi ng'wony ak i am amitwogikyuk che po logeet,
si kobiit iberuuro.”
koteebee `Isak weeriinnyi koleenji,
“Nee ni kesip inyooru-o weeriinnyu?”
Kowol kole,
“Nooto ne kaonwo Kamuktaindet ne Toroor, Kamuktaindeng'ung'.”
Ki leenji `Isak Jakobo,
“Nyoo riigu si asapsabin,
weeriinnyu,
anai ngo ii weeriinnyu Esau anan ngo ma ii ineendet.”
Kiriikyi anyun `Jakobo kwandanyi Isak,
ak kosapsap ineendet yeityo kole,
“Tuugeet ko po Jakobo ago eunek ko po Esau.” 
Ki ma inyit ineendet,
amu ki sabuuleen eunekyik,
ko uu eunegap ng'eetap kamet Esau.
Koberuur anyun ineendet.
koteebee koleenji,
“Ii weeriinnyu Esau iman?”
Kowol kole,
“Aa ineendet.”
Koleenji,
“Weeriinnyu, Ibwo koriik anyun pendo si aam,
si aberuurin.”
Ki ipchi anyun koriik ak ki am,
yeityo koipchi divaik ak kiee.
Ak ki leenji `kwandanyi Isak,
“Nyoo yu neegit anyun,
weeriinnyu,
si itoroocha.”
Ki wo anyun koriikta ak kotorooch.
Ak king'uchi siiptap ngoroikyik,
ak ki iberuur ineendet kole,
“Kergei siiptap weeriinnyu ak ng'uunetap emet ne ki iberuur Kamuktaindet ne Toroor.
Ingogoonin Kamuktaindet rewootap kipsengwet,
ak akwaiyetap ng'wony,
ak chaang'indap peek ak divaik.
Ingootin pororyosyek, ak ingong'uruukyin pororyosyek.
Egu kiptaiyat eng' tupchosyeguk,
ak ingong'uruukyin weeriigap kamenng'ung'.
Chuboot ineendet ne chubin,
ak iberuurot ineendet ne iberuurin.”
Kingo kagogees Isak kaberuret ne ki iberuuri Jakobo,
eng' yooto ko kata kwo Jakobo eng' ye mi kwandanyi,
koit ng'eetap kamet Esau kobunu logeet.
Ki chop agine amitwogik che anyinyen,
ak koipchi kwandanyi.
Ak ki leenji kwandanyi,
“Abba, ng'eet si am pendo,
si ii peruro.”
koteebee anyun kwandanyi Isak koleenji,
“Ii ng'oo inyee?”
Kowol kole,
“Aa weeriing'ung' ne oo, Esau.”
Ki potan Isak miising' kot, ak kole,
“Ka ng'oo anyun ne kawo logeet ak koibwa?
ak kaam kotomo iitu,
ak kaaberuur ineendet?
ak koberuurot ineendet!”
Ye kingo kas Esau ng'aleegap kwan,
kowaach eng' waagaat ne oo ak eng' ng'wanindo, ak koleenji kwandanyi,
“Iberuuro agane,
abba!”
Koleenji,
“Kanyo ng'eetap kamenng'ung' eng' ng'aalseet ak korep perurtang'ung'.”
Kole Esau,
“Tos ki ma kitoochi kainennyi Jakobo komyee?
Kagotila let konyil aeng'.
Ki rebena imandap etunatetap sigennyu,
ak kagorebena nguno perurtanyu!”
Kole,
“Tos ma itukwa perurto?”
Kowolji `Isak Esau koleenji,
“Kaayai ineendet koek kiptaiyandeng'ung',
ak kaagoochi tupchosyekyik tugul koek otwogikyik,
ak kaagimiit ineendet eng' peek ak divaik.
Ara, tos ta ayaun nee anyun oo,
weeriinnyu?”
Koleenji `Esau kwandanyi,
“Tos itinye perurto agenge kityo,
abba?
Iberuuro agenge,
abba!”
Ki waach anyun Esau ak koriir miising'.
Isabe rotweng'ung' po chok ak iote ng'eetap kamenng'ung'.
Ye ityagage, ilelekte pounatennyi koistoegei kaating'ung'.”
Kiwech Esau anyun Jakobo amu perurto ne ki iberuur kwandanyi.
Ak ki le Esau eng' muguleldanyi,
“Kagoriik peetuusyek che keriirchin abba,
ye ibata abar tupchennyu Jakobo.”
Ye ki ngemwachi Rebeka ng'aleegap Esau weeriinnyi ne oo,
koyookto keguur Jakobo weeriinnyi ne ming'in, ak koleenji ineendet,
“Igoigoegei Esau ng'eetap kamenng'ung' kobwaatin kole tuun kobarin.
Eng' nooto, weeriinnyu, kas ng'olyoondennyu:
Wechi kap Laban weeriit ne kitupche ne menyei Haran.
Otebi ak ineendet agoi kogeskei nereegek che ng'woneen che po ng'eetap komet.
Ye igeskei nereegegap ng'eetap komet eng' inyee ak koutye kiit ne ki iyachi ineendet,
Ayoogu chii nyo koguurin eng' olooto.
Amu nee si obegunena okweek tuwai eng' peetuut agenge?”
Koleenji anyun `Rebeka Isak,
“Ageere kaimetapkei peetuusyechu amu tiibiigap Het.
Ngot kotun Jakobo chepto eng' tiibiik che po emoni,
che uu tipchu po Het,
kotilei nee saboondanyu?”
Ki kuur anyun `Isak Jakobo konyo koberuur ineendet,
ak kotigon koleenji,
“Ametun cheptap Kanaan.
Ng'eet ak iwe Padan aram,
kootap Bethuel kwandap iyong'ung'.
Itun chepto eng' tiibiigap Laban ne tupcho ak komet.
Ingoberuurin Kamuktaindet Ne po Kamuktaet,
ak koberuurin eng' iyoteet ak kobarain,
si kobiit iegu tuiyetap piik che chaang'.
Ingogoonin perurto ne po Abraham,
inyee ak lagoguk,
si kobunjiin emoni iwendote ko ii kiprutoiyot,
emoni ki igoochi `Kamuktaindet Abraham"
Ki iyookto anyun `Isak Jakobo kwo,
ak ki wo anyun agoi Padan aram kap Laban,
weeriitap Bethuel Syriaindet,
ng'eetap kametap Rebeka,
ne ki kametap Jakobo ak Esau.
Ki keer anyun Esau kole,
ki koberuur `Isak Jakobo ak koyookto kwo Padan aram,
kotunis eng' oliindo,
ak kingo peruri kotigoni koleenjin,
“Ametun cheptap Kanaan,”
ak ki keer kole kogas iit `Jakobo kwandanyi ak kamennyi, ak kakwo Padan aram.
Ye kingo keer Esau kole, ma iboiboi kwandanyi Isak tiibiigap Kanaan,
kwo anyun Esau kap Ishmael ak kotun Maalat,
cheptap Ishmael weeriitap Abraham,
cheptap kametap Nebaiot,
koek kwondo age kosyone chuun.
Ki wo Jakobo anyun eng' Beersheba, kotokyigei Haran.
Ye kingo it komosta age,
koru yooto kemounooto amu kiga kororokto asiista.
Ki nam koitap olooto,
kotiie met ak koru konuuch. 
Ak ki keer eng' karwotitoet lang'eiywot ne kagitonoon eng' ng'wony,
ne itei kipsengwet.
Ak malaikaisyek che po Kamuktaindet che kitogostae ak kochoorunegei.
Ki tonon Kamuktaindet ne Toroor eng' ye neegitee ineendet ak kole,
“Aa Kamuktaindet ne Toroor,
Kamuktaindet ne po kwandang'ung' Abraham ak Kamuktaindetap Isak.
Agoonin emoni imi,
kobooto lagoguk.
Tuun tenitu lagoguk temburyegap ng'wony,
ak iyomu cherongo ak kong'asiis,
murot kaataam ak murot tai.
Kiberuuri ortinwek tugul che po ng'wony eng' inyee ak eng' lagoguk.
Imi kobooten ak ariibootin eng' oldo tugul ole iwendi,
ak tuun amutun inyoo emoni kogeny.
Ma metoin agoi tuun ayai tugul che kaamwaun.”
Ki kos anyun Jakobo eng' rwondo ak kole,
“Mi Kamuktaindet ne Toroor olito iman,
ago koma anai.”
Ki iyweis ak kole,
“Myee ne tya olito!
Ni ko kootap Kamuktaindet;
ni ko kurgeetap kipsengwet.”
Ki ng'eet anyun Jakobo karon miising',
ak konam koita ne koga tiye metit,
ak kolumda koek toloita ak koroong'ji mwaita paragunnyi.
Kitoochi yooto kainet koguure Bethel,
ki kiguure nganasanooto eng' tai Luz.
Yeityo koyasyo Jakobo kole,
“Ngot kotep Kamuktaindet kobooto ak koriibota eng' orani abune,
ak kogoono amitwogik aam ak ngoroik che alaachi,
agoi tuun aweekyigei kootap abba eng' kaalyeet,
koek anyun Kamuktaindet ne Toroor Kamuktaindennyu,
ak koek kooi ne kalumde koek toloita kootap Kamuktaindet;
ak eng' tuguuk tugul che igoono,
agoonin kebebertap taman.”
Ki ng'eet anyun Jakobo kwo pandanyi agoi koit emetap piigap kong'asiis.
Ak ye kingo tabendoi kogeer keriingetap peek eng' keeweet,
ak ki mi akwotisyek somogu che po keechiirek koruitos eng' ole neegitee keriingonooto po peek,
amu ki igoigoochi piik akwotisyekwak eng' keriingonooto.
Ki oo koita ne ki kigeree keriinget.
Ye ki kituiyechin yooto akwotisyek tugul che po keechiirek,
kimildoi mestoweek koita ne ki kigeree keriinget si konaga peek keechiirek.
Yeityo koweech koita kwo ole kami kogeree keriinget.
ki teebee mestoweek Jakobo koleenji,
“tupchosyekyuk,
obunu ano?”
ki leenji,
“Ki po Haran.”
koteebee icheek koleenji,
“Tos ongen Laban weeriitap Nahor?”
Kowol kole,
“Kingen ineendet.”
Koleenji,
“Chamegei?”
Kowol kole icheek,
“Chamegei, ak oni nyoonei cheptonyi Rael,
kogetu keechiirek!”
Kole,
“Ogeero,
ta ko peet,
tomo koyam sait ne kirote tuuga.
Onage peek keechiirek ak okweri koba koaget.”
Kole icheek,
“Ma kimuuchi agoi kotuiyo akwotisyek tugul,
si kemilda koita eng' keriinget.
Yeityo kinage peek keechiirek.”
Ye kingo ta kong'alaaljindos,
koit Rael kogetu keechiiregap kwandanyi,
amu ineendet ne ki iyagi.
Ak ye kingo keer anyun `Jakobo Rael cheptap Laban tupchetap kamet,
kobooto keechiirek che po Laban,
koriikta Jakobo komilda koita eng' keriinget,
ak kogoigoch akweetap keechiiregap Laban tupchetap kamet.
Kitorooch anyun `Jakobo Rael ak kowaach koriir.
Komwachi `Jakobo Rael koleenji,
“Aa tilyetap kwandang'ung' ak aa weeriitap Rebeka.”
Ki labat anyun Rael komwachi kwandanyi.
Kingo kas Laban ng'aleegap Jakobo, weeriitap chepkamet,
kolabat kotorookta ineendet.
ak komut kwo koonnyi.
Ak ki mwachi `Jakobo Laban ng'aleechu tugul.
Ak ki mwachi Laban koleenji,
“Ii kowekyuk ak panyeekyuk.”
Ki tebi ak ineendet arawet agenge.
Ki mwachi anyun `Laban Jakobo koleenji,
“Tos ioto puch amu ii tilyennyu? Mwaiwo,
nee melektang'ung'?”
Ki tinyei anyun Laban tiibiik aeng'.
Ki kiguure ne oo Leah,
keguure ne ming'in Rael.
Ki mereeseen koonyek Leah,
ak ki tinyei poorto ne karaaran ak togeet ne karaaran Rael.
Ki cham `Jakobo Rael.
Koleenji Laban,
“Myee aootin kenyiisyek tisap, si atun Rael cheptong'ung' ne ming'in.”
Kole Laban,
“Myee agoonin kosiir ye kata agoochini chii age.
Tebi kobooto.”
Ki oot anyun `Jakobo ineendet kenyiisyek tisap agobo Rael,
ak ki keer ko uu peetuusyek che ng'ering' chooto, amu chamyet ne kiting'e ineendet.
Yeityo koleenji `Jakobo Laban,
“Koono anyun kwondonyu.
Kagogeskei peetuusyek.
amache kituiyegei”
Ki iyum anyun `Laban piik tugul che po yooto ak koyai igoorto.
Ago ye kingo kagoimen,
komutyi `Laban Jakobo cheptonyi Leah,
ak ki ituyogei Jakobo ak ineendet.
Ki igoito `Laban Silba otwogindennyi kogoochi Leah koek otwogindet.
Kingo kagoeech kogeer kole,
kaagaa Leah!
Koleenji `Jakobo Laban,
“Nee ni koiyaiywo?
Ki ma aootin agobo Rael?
Amu nee si iberbera?” 
Ki le Laban,
“Ma piteetap olinyoo kitun ne ming'in kotom kitun ne oo.
Iwong'u peetuusyek tisap che po katunisyeng'ung' ak Leah;
si kobiit kegoonin Rael agine,
amu otwoknateet ne tuun ioto kenyiisyek alak tisap.”
Ki yai ko uu nooto Jakobo.
kowong' peetuusyechooto tisap al Leah,
ak ki igoochi `Laban Jakobo cheptonyi Rael koek kwondonyi.
Ki igoito Laban otwogindennyi Bila kogoochi Rael koek otwogindennyi.
Ara ki ituiyogei Jakobo ak Rael agine,
ak ki chamei Rael kosiir Leah,
ak ki oot `Jakobo Laban kenyiisyek alak tisap.
Ye kingo keer Kamuktaindet ne Toroor kole kiwechei Leah,
ko ki igoochi anyun ineendet iyoteet,
ago kisonen Rael.
Ki manach anyun Leah kosich weeriit.
Ak koguuree kainennyi Reuben,
amu ki le,
“Kagogeer Kamuktaindet ne Toroor nyalildanyu.
Nooto anyun imuuch kochama manong'otyonnyu nguno.”
Ki manach kogeny,
kosich weeriit,
ak kole,
“Amu kagas Kamuktaindet ne Toroor wegeet ne kiwecho,
kagogoono weeriit niito agine amu nooto.”
Koguure kainennyi Simion.
Ki manach kogeny,
kosich weeriit,
ak kole,
“Ni ne igoochin manong'otyonnyu kenamgei,
amu kaasikyi weeriik somok.”
Ki kiguure kainennyi Lawi amu nooto.
Ki manach kogeny,
ak ki sich weeriit,
ak kole,
“Alasu Kamuktaindet ne Toroor eng' sigoni.”
Kiguure kainennyi Judah amu nooto.
Ki tebi mata kosich lakwa.
Ye kingo keer Rael kole mata kosikyi Jakobo lagok,
koam ng'etkong' ineendet agobo chepkamet.
Koleenji Jakobo,
“Kono lagok, ak ngo megono, amee!”
Ki pa parak nereegegap Jakobo eng' Rael, ak ki leenji,
“Tos ko ageeregei Kamuktaindet ne kaetenen iyoteet?”
Koleenji `Rael Jakobo,
“mi otwogindennyu Bila.
Otuiyegei ak ineendet,
si kobiit kosigiis ak ki ityon lagok eng' ineendet.”
Ki igoochi otwogindennyi Bila koek kwondonyi.
Ak ki ituiyogei Jakobo ak ineendet.
Ki manach anyun Bila ak ki sikyi Jakobo weeriit.
Kole Rael,
“Kagoyaiywo ne myee Kamuktaindet,
ak kagogas kutinnyu ak kagogoono weeriit”
Kiguure kainennyi Dan amu nooto.
Ki manach kogeny Bila otwogetap Rael ak ki sikyi Jakobo weeriit ne po aeng'.
Ak ki le Rael,
“Kagibelgei ak chepkamennyu eng' kabeletapkei ne oo,
ak kaaterter.”
Ki kuure weerooto ki sich kainennyi Naphtali.
Kingo kagogeer Leah kole mata kosich lagok ineendet,
konam Silba otwogindennyi kogoochi Jakobo koek kwondonyi.
Ki sikyi Silba otwogindetap Leah Jakobo weeriit.
Ak ki le Leah,
“Kagoek saboon ra!”
Ak kiguure kainennyi Gad.
Ki sikyi Silba otwogindetap Leah Jakobo weeriit ne po aeng'.
Ki le anyun Leah,
“Agasigei! Amu tuun kuureno tiibiik ne igasegei.”
Kiguure kainennyi Asher.
Eng' peetuusyek che po kesisyetap nganuuk,
Ki wo Reuben keeweet ak kinyoor tuguuk che uu labotik',
ak ki ipchi kamet Leah.
Ki leenji `Rael Leah eng' yooto,
“Kaigai igoono tuguuchooto uu labotik, cho kaibu weeriing'ung'.”
Kowolji Leah koleenji,
“Tos igeere ile ma kiy ngirebena manong'otyonnyu?
Ak imache irebena labotigap weeriinnyu ak icheek?”
Kole Rael,
“Myee koru koong'ung' rani amu labotigap weeriing'ung'.”
Ye ki punu Jakobo kewaniin koskoleny kwo Leah kotorookta,
ak koleenji,
“Kanyool inyoo iru koonnyu,
amu kaalin eng' labotigap weeriinnyu.”
Ki ru anyun koonnyi kemounooto.
Ak ki kas `Kamuktaindet Leah,
ak ki manach ak kosikyi Jakobo weeriit ne po muut.
Ki le anyun Leah,
“Kagogoono Kamuktaindet melektanyu, amu ki agoochi manong'otyonnyu otwogindennyu.”
Kiguure anyun kainennyi Issakar.
Ki manach Leah kogeny, ak ki sikyi Jakobo weeriit ne po lo.
Ak ki le Leah,
“Kagogoono Kamuktaindet kanyiok che myach.
Kobooch nguno ko kagitebi ak manong'otyondennyu, amu ki asikyi weeriik lo.”
Kiguure kainennyi Zebulun.
Kingo pata chooto kosich chepto, ak koguuree kainennyi Dina.
Ki ibwaat `Kamuktaindet Rael, ak ki kas `Kamuktaindet ineendet ak kotyach moennyi.
Ki manach ak kosich weeriit ak kole,
“Kagoistaiwo Kamuktaindet chotisyennyu.” 
Ak kiguure kainennyi Joseph,
ak kole,
“Ingoteswa Kamuktaindet ne Toroor weeriit age.”
Ye kingo kagosich `Rael Joseph,
koleenji `Jakobo Laban,
“Meto awo, si kobiit awechigei agoi emennyu.
Chamwo kwonyiikyuk ak lagokyuk amu ki aootin,
Ingen inyee otwoknateennyu ne ki aootin.”
Koleenji Laban,
“Ngo ki anyooru myeeindo eng' taing'ung',
ki ageer komyee ale ki koberuura Kamuktaindet ne Toroor agobo inyee,
mwaiwo melekto ne imache, si agoonin.”
Ki wolji Jakobo koleenji,
“Ingen inyee ole ki aootiten, ak ole uu tuguuk che ki ayagi.
Amu ki itinye che ng'ering' ye kitom aitu, ak ki kotesagis kochang'a,
ak ki koberuurin Kamuktaindet ne Toroor kobooch ngap aitu.
Ago nguno anyun, ko tos anyooru kotya si achopchi tuguuk piigap koonnyu?”
Ki leenji Laban,
“Agoonin nee?”
Ak ki le Jakobo,
“Amegono kiy,
ngot iyaiywo kii amache,
amuuchi ayagun akwotisyeguk kogeny ak ariip.
Chamwo achut akwotisyeguk tugul rani,
alewenoti, ak ateer ak atabaan artet age tugul ne ibisia ak ne pusye,
ak aarwet age tugul ne tuui, ak ne ibisia, ak ne pusye, eng' ng'oroorek.
koek chooto melektanyu.
Ak tuun paoryanjino imandanyu,
ye tuun inyoo agobo melektanyu ne mi taing'ung'.
Nginyoorcha ne ma ibisia ak ne ma pusye eng' ng'oroorek, ak ne ma tuui eng' aarek, iit ile ki kichoorei.”
Ki le Laban,
“Ingotep ko uu ye kaimwa.” 
Ak ki itabaan Laban peetuunooto kwesik che keronen ak che pusyenen,
ak iyuogik tugul che ibisyonen ak che pusyenen, ak age tugul ne ki tinyei che leelach, ak aarek tugul che tuuen, kokweri kogoochi weeriikyik.
Ak ki wo Laban koistoegei Jakobo ne tee pandap peetuusyek somok,
ak ki iyaga Jakobo neego che po Laban che ki ituuch.
Kibut anyun Jakobo korokweek che po keetiik che uu siliboik che tuonen, ak che uu mobonik ak che uu kurinik,
ak ki ibony kolegenitu si kotook ole leelachen eng' kirokwechooto.
Ki lumda kirokwechooto ki ibony kotoorchi moingonik eng' ole ee peek neego,
ak korisyo ko kabwa nyo koe peek.
Kirisyo neego eng' taitap kirokweek.
Ak ki iyo neego che keronen ak che ibisyonen ak che pusyenen.
Ki itabaan Jakobo aarek,
ak kitokyi neego ole mi che keronen ak tugul che tuuen eng' neegap Laban.
Ak ki inde akwotisyekyik oldanywa icheegei, ma ituiyo ak che po Laban.
Eng' ui tugul ye ristos neego che neryootiin, konde Jakobo kirokweek eng' taitap konyegap neego eng' moingonik, si korisyo eng' ye mi kirokweek,
ago ki ma indochi neego che sogityotiin.
Ki punji anyun Laban chooto sogityotiin, ak kobunji Jakobo che neryootiin.
Ara ki ek mogoryo Jakobo miising' ak ki tinyei akwotisyek che chaang',
tiibiik ak murenik che otwogik, tambeesik ak sigiroik.
Ki kas anyun Jakobo kong'alaaldos weeriigap Laban koleen,
“Ki kokweri Jakobo tugul che po kwandanyo ak ki konyoor mogornatoni tee ni eng' tuguugap kwandanyo.”
Ak ki keer `Jakobo togeetap Laban kole ma ko uu atkinye tai.
Ki leenji `Kamuktaindet ne Toroor Jakobo,
“Ui emetap kwanisyeguk ole ki kisikyinin, ak ami kobooten.”
Ki iyookto Jakobo chii kwo kewaniin ole mi akweennyi koguur Rael ak Leah.
Ki leenji icheek,
“Ageere ale ma ko uu togeetap kwandang'wong' atkinye tai,
ago kigotebi Kamuktaindet ne po abba kobooto.
Ongen ole ki aoot kwandang'wong' eng' kimnateennyu tugul.
Nga ki koberbera kwandang'wong' ak ki kowal melektanyu konyil taman.
Koma chamji Kamuktaindet koyaiywo ne ya.
Ye kingo mwa kole,
‘Egu melektang'ung' che ibisyonen,’
ko ki iiyo anyun tugul che ibisyonen,
ak ye kingo mwa kole,
‘Egu melektang'ung' che keronen,’
ko ki iiyo anyun tugul che keronen.
kogigetune `Kamuktaindet kwandang'wong' akweet ak kogoono.
Ak ye kingo machei korisyo neego, ageer eng' karwotitoet kwesik che laanyei neego ak ki keronen, ak che ibisyonen ak che mologonen.
Ki kuura malaikaiyatap Kamuktaindet eng' karwotitoet, kole, ‘Jakobo,’
ak ki ale, ‘Ami yu.’
ak Kole,
‘Keerote, si inai ile, keronen ak ko ibisyonen ak ko mologonen kwesik tugul, che laanyei neego; amu kaageer chooto tugul che yaun Laban.
Anee Kamuktaindet ne po Bethel,
ole ki iroong'jine mwaita toloita ak ki iyasyeunena.
Ng'eet anyun, ui eng' emoni, iweege ole ki kisikyinin.
Ki wolji anyun Rael ak Leah koleenji,
“Tos miitei kebeberta anan kiy ne kinyooru eng' kootap kwandanyo?
Tos ma ki itech keele ki po oor age?
Ki koaldech ak kigoamenech tuguuk.
Nenyo ak lagokyok mogornatoni ki ibe Kamuktaindet kwandanyo.
Ara anyun yai kiy age tugul ne kagomwaun Kamuktaindet.”
Ki ng'eet Jakobo ak kochop lagokyik ak kwonyiikyik kolaany tambeesik.
Ki kweri akwotisyekyik tugul,
ak tuguukyik tugul che kiga koyum,
si kobiit kouto anyun koba kapkwandanyi Isak eng' emetap Kanaan.
Ye kigawo Laban kotil koroorigap keechiirekyik,
kichoor Rael kanamonigap kwandanyi Laban.
Ki ng'aal `Jakobo Laban Syrianindet amu ma mwachi koleenji amache awo ago ki ung'atkei.
Ki imweito anyun tuguuk tugul che ki tinyei,
ak kilandae aineet,
kwo kotokyigei tulweetap Gilead.
Eng' peetuutap somok kemwachi Laban keleenji, kogomwei Jakobo.
Komut tupchosyekyik koba kobooto ineendet.
koosup, ak eng' peetuutap tisap konyoorchi tulweetap Gilead.
Ki nyoonji `Kamuktaindet Laban Syrianindet kemoi eng' karwotitoet koleenji,
“Riipkei, amemwachi Jakobo ng'olyoo, ne myee anan ne ya.”
Kiga teech Jakobo emainnyi eng' tulweet.
Ki nyo koteech Laban ak tupchosyekyik ak icheek yooto.
Koleenji `Laban Jakobo,
“Ki iyai nee?
ak imutu tiibiikyuk ko uu luulenik che ki kiname rotwetap chok?
Kilya si imweu iung'anugei ak ing'ala?
ne ma imwaiwo,
si kobiit aunden iwe eng' poiboiyet ak tyenwogik, ak sugutit ne ming'in ak ketubet.
Ma igang'wa ang'utut weeriikyuk ak tiibiikyuk.
Ki iyai eng' perberyo.
Atinye kimnateet ayaiywok ne ya;
ago kong'alaalwo Kamuktaindetap kwandang'wong' lagat koleenjo,
‘Riipkei, si memwachi Jakobo kiy ne myee anan ne ya.’
Ago angen ale koitau panda, amu amin emo agobo kootap kwandang'ung'.
Ago kilya si ichoor kanamonikyuk?”
Kowolji `Jakobo Laban koleenji,
“Amu ki aiyweisye, ale, abeere imuuchi irebena tiibiiguk eng' kimnateet.
Ago meei age tugul ne inyoorchini kanamoniguk.
Inyit eng' taitap tupchosyekyok kiy age tugul ne neng'ung' ne atinye si iip.”
Amu ki ma nai Jakobo kole kichoor Rael tuguuchooto.
Ki chut anyun Laban emaitap Jakobo, ne po Leah ak emaitap otwogik aeng' che tiibiik ago ma nyoor kanamonichooto.
Yeityo komong' eng' emait ne po Leah ak kochut ne po Rael.
Kingo kagoip Rael kanamonichooto konde tuguuk oriit che ki iitoe tambeesik ak kotebee.
Ak ki isyach Laban ola tugul kosapsabat eng' emait ago ma nyoor.
Ak ki leenji `Rael kwandanyi,
“Amat konereekyo kiptaiyandennyu, amu ma muuchi ang'eet eng' taing'ung'; kanama atebeetap kwonyiik.”
Ak ki cheeng' kot, ago ma nyoor kanamonik.
Ki nereech anyun Jakobo ak kobolyo ak Laban.
Ki wolji `Jakobo Laban koleenji,
“Nee lelutyennyu?
Nee chalwoktonyu, kot isubwo ko uu ni eng' nereegek?
Nga kaisyach ak isapsabate tuguukyuk tugul,
ko nee ne po tuguugap koong'ung' ne kenyooru?
Nde yu, taitap tupchosyekyuk ak tupchosyeguk,
si kobiit kobesyewech acheek tuwai.
Ki atebi kobooten eng' kenyisyechu tiptem.
Ma oos keechiireguk ak ng'orooreguk, ama aam mengichigap akweeng'ung'.
Ak ki ma aibun ne ki par tyondo kotonaton.
ki ageerunenen nenyu.
Ki imagena nooto, ngo ne kiga kichoor peet anan ngo ne kiga kichoor kemoi.
Ki atebi ko uu nooto,
kibiro kiptoret peet, ak ki para kaitityet kemoi ak ki ma anuuchi.
Ki atebee koong'ung' eng' kenyisyechu tiptem.
ki aootin kenyiisyek taman ak ang'wan agobo tiibiiguk aeng', ak ki aootin kenyiisyek lo agobo akwotisyeguk,
ak ki iwal melektanyu konyil taman.
Nda ki ma Kamuktaindet ne po abba,
Kamuktaindetap Abraham ak Ineendet ne iywei Isak,
ko kiteona awo puch.
Kogogeer Kamuktaindet nyalildanyu ak poisyetap eunekyuk,
ak kogerin kong' lagat anyun amu nooto.”
Eng' yooto kowolji `Laban Jakobo koleenji,
“Tipchu ko tiibiikyuk,
ak lagochu ko lagokyuk,
ak akwotisyechu ko akwotisyekyuk,
ak tuguuchu tugul igeere ko chechuuk.
Ago alyonjini anyun tipchuchuk rani,
ak lagokwak che ki kosich?
Ara anyun, nyoo kiyasyechigei, inyee ak anee; si koek paornateet eng' kwenunnyo, inyee ak anee.”
Ki nam anyun Jakobo koita kolumda koek toloita.
Ak koleenji Jakobo tupchosyekyik,
“Oyum koik,”
ak ki iyum koik, yeityo koruruuch; ak ki amis eng' ye neegitee karurugutyonooto po koik.
Ak kiguure Laban yooto Jegar-sahadutha, ago kiguure Jakobo Galeed.
Ki le Laban,
“Karurugutyoni ko paornateet eng' kwenunnyoo, inyee ak anee ra.”
Ki kiguure anyun kainetap yooto Galeed amu nooto,
Ki kiguure kogeny Mispa,
amu ki le,
“Ingoek Kamuktaindet ne Toroor riibindet eng' kwenunnyoo, inyee ak anee, ye ma kigeeregei.
Ngot ko tuun ius tiibiikyuk, anan ngot ko tuun itun kwonyiik alak isyone tiibiikyuk,
nga ma mi chii kwenunnyoo, ko paoryat Kamuktaindet eng' kwenunnyoo, inyee ak anee.”
Yeityo koleenji `Laban Jakobo,
“Keer karurugutyoni,
keer toloi, ne kaalumde eng' kwenunnyoo, inyee ak anee.
Paoryat karurugutyoni,
ak paoryat toloi,
ale si ma siiru karurugutyoni anyoo ayaun kiy ne ya,
ak si mesiiru aginye karurugutyoni ak toloi, inyoo iyaiywo kiy ne ya.
Kamuktaindetap Abraham,
ak Kamuktaindetap Nahor,
Kamuktaindetap kwandanywa,
korwookseiywech ”
Ak ki iyasyo Jakobo agobo Ineendet ne iywei Isak kwandanyi.
Ki igoito Jakobo tiseiywot eng' tulweet, yeityo koguur tupchosyekyik kobwa koamis.
Ki amis ak kiruiyo eng' lagatunooto eng' yooto.
Ak king'eet Laban karon miising', kong'utut mochogoronikyik ak tiibiikyik ak ki iberuur.
Yeityo kwo anyun Laban koweektagei oldanyi.
Ki wo anyun Jakobo pandanyi, ak ki tuiyo ak malaikaisyegap Kamuktaindet.
Ye kingo keer Jakobo icheek, kole,
“Lugeetap Kamuktaindet ni!”
Koguure anyun yooto Mahanaim.
Ki iyookto Jakobo piik kondoe ineendet koba ole mi ng'eetap kamet Esau agoi emetap Seir, nooto ko kooretap Edom.
Ki ng'at icheek koleenji:
“Omwachi kiptaiyandennyu Esau ko uu ni,
"Kamwa otwogindeng'ung' Jakobo ko uu ni,
Ki aegu toondet eng' kap Laban ak ki atebee olooto agoi ra.
Atinye eiik ak sigiroik,
ak otwogik che murenik ak che tiibiik.
Kaayogu anyun nguno inyoo kemwaun inyee kiptaiyandennyu, si kobiit anyoor chameet eng' taing'ung'.
Ak kiweekyigei Jakobo che kiga kiyookto, ak koleenji,
“Kogeit ole mi ng'eetap kamenng'ung' Esau ak nyoonei ineendet kotorogun,
nyoonei kobooto piik pogol ang'wan.”
Ki iywei ak koaragen anyun Jakobo miising'.
Yeityo kopcheune aeng' piik che ki mi tugul,
ak neego, tuuga ak tambeesik,
kobwaat kole,
“Ngo tuiyo Esau ak che po tai ak kobar,
komuuchi kochililso che po let.”
Ak ki le Jakobo,
“Ee, Kamuktaindet ne po abba Abraham,
ak Kamuktaindet ne po abba Isak,
Kamuktaindet ne Toroor,
ki imwaiwo ileenjo,
‘Iweekyigei emeng'ung', kaptilyonutiguk, ak ayaun ne myee,’
ma nyoljino anyoor rireeneng'ung' ne po kei tugul, ak imanit tugul, ne ki iboorchi otwogindeng'ung'.
ki alandae ainooni po Jordan ak kiroktonyu kityo,
ak nguno ko kapcheunegei aeng'.
Sarwo,
Asaain,
eng' eutap tupchennyu Esau,
amu aiywei ineendet ale nyoone
Ago ki imwa ile,
‘Ayaun ne myee iman,
ak ayae iyoteng'ung' kochang'a ko uu ng'aniegap nyanjet che ma iitoksei amu chaang'.’ ”
Ki ru yooto anyun lagatunooto,
ak kochop kagoochinet eng' tuguukyik che ki tinyei si kogoochi ng'eetap kamet Esau.
iyuogik pogol aeng' che po ng'oroorek kobooto kwesik tiptem,
iyuogik pogol aeng' che po keechiirek ak mengichik tiptem,
tambeesik che abaen sosom kobooto moekwak,
tuuga iyuogik artam kobooto kiruugik taman,
ak iyuogik tiptem che po sigiroik ak moek taman che po sigiroik.
Ki igoochi otwogikyik kokweri akweet age tugul ineegei,
ak koleenji otwogikyik,
“Oba olande ondoena, among' koriikyi akweet age akweet age.” 
Ki ng'at ne po tai koleenji,
“Ye tuiyenen Esau tupchennyu, ak koteebenen kole,
‘Ii po ng'oo,
ak Iwendi ano,
ak po ng'oo chu mi taing'ung'?’
Ileenji anyun,
‘Po otwogindeng'ung' Jakobo.
Kagoochinet ne kiyookyin kiptaiyandennyu Esau.
ak nyoonei ineendet eng' let.’ ”
Ki ng'at ne po aeng',
ne po somok ak tugul che isubi akwotisyek koleenji,
“Ye otuiye ak Esau, omwachi ko uu ni oleenji,
‘Nyoonei eng' let otwogindeng'ung' Jakobo.’ ”
Amu ki le,
“Amuuchi agaigai eng' kagoochinet ne wendi eng' tainnyu,
ye ibata,
amuuchi ageer togeennyi tamangap kocham kotaacha.”
Ki indo anyun kagoochinet kolanda,
ak koru ineendet lagatunooto kobooto piik.
Ki ng'eet kemounooto komut kwonyiikyik tuwai,
otwogikyik tuwai che tiibiik ak lagokyik taman ak agenge, agoi kolandae tabartap Jabbok.
Ki ng'et Jakobo ineegei,
ak ki piit chiito ne kikwetkei tuwai agoi koeech.
Ye kingo keer kole mata komuuch koterteer,
kotwa ole tuiyechin kawegap ngoroet,
ak king'ulyel kubestap Jakobo, ye kikwetegei ak ineendet.
Yeityo kole,
“Metoo awo, amu machei koeech.”
Ago ki leenji Jakobo,
“Ma undoin ama iberuuro.” 
Ki teebe anyun koleenji,
“Ng'oo kaineng'ung'?”
Ak ki leenji,
“Jakobo.”
Kowolji koleenji,
“Ma keguurenen Jakobo agoi,
ago ka kiguurenen Israel,
amu kaobelgei ak Kamuktaindet ak piik ak icheek, ak kaiterteer.”
ki teebee anyun Jakobo koleenji,
“Asaain ale, mwaiwo kaineng'ung'.”
Ago ki leenji,
“Amu nee si iteebena kainennyu?”
Ak ki iberuur ineendet eng' yooto.
Ki kuure anyun Jakobo kainetap yooto Peniel,
Amu kaager togeetap Kamuktaindet kimni, ak kota asabe.
Kichor asiista ye kilandae Penuel,
ak ki ing'woloti amu kubestanyi.
Nooto amu nee si ma amei piigap Israel tigityotap ngoroet kobooch yooto agoi kora,
amu kitwa ole tuiyechin kawegap ngoroetap Jakobo eng' tigityotap ngoroet.
Kitabendo Jakobo ak kogeer konyonei Esau,
kobooto piik pogol ang'wan.
Kipchei anyun lagok kopchechi Leah ak Rael, ak otwogichooto aeng'.
Ki chop kondo otwogichooto ak lagokwak,
yeityo korup Leah ak lagokyik,
kolet eng' tugul Rael ak Joseph.
Ki indoe `ineendet icheek, yeityo kong'uruuk agoi ng'wony konyil tisap, agoi koriikyi ng'eetap kamet.
Ago kilabat Esau kotorookta,
ak konam koue euut,
kosuup kaatinnyi, kong'utut.
Ak ki riiryo.
Ye kingo tabendo Esau, kogeer kwonyiik ak lagok.
kiteebe koleenji,
“Ng'oo chu omi tugul?”
Ak ki le Jakobo,
“Lagok che ki igoochi Kamuktaindet otwogindeng'ung' eng' rireenennyi po kei.”
Ki riik anyun otwogichooto ak lagokwak, ak kobwa kong'uruukso.
Kiriik Leah agine ak lagokyik kobwa kong'uruukso.
Ak kingo pata koriik Joseph ak Rael, ak kong'uruukso ak icheek.
ki teebee Esau koleenji,
“Po nee akwotisyechu tugul kaatuiye?”
Koleenji,
“Si kobiit anyoor chameet eng' taitap kiptaiyandennyu.” 
Ago ki le Esau,
“Atinye che yamo, tupchennyu.
Ingobunjin chooto itinye.” 
Koleenji Jakobo,
“Achicha,
asaain ale,
ngo kaanyooru chameet eng' taing'ung', ko myee itaach chu kagoonin eng' eunnyu.
Amu kaageer togeng'ung', ko uu ye kigeere togeetap Kamuktaindet,
ak ageere anyun ale ibaibai eng' anee.
Asaain ale, taach inyee che kagoonin che kagigetun,
amu ki yaiywo Kamuktaindet ne myee, ak amu atinye che yamo.”
Ak ki igaigai kot kocham kokweri.
Ak ki le Esau,
“Ongenam panda keebe, si andoenen.”
Ago ki leenji `Jakobo Esau,
“Ingen inyee kiptainandennyu, ile mengeechen lagok, tinyei neego aarek ak kotinyei tuuga moek.
Ngot kekweri eng' peetuut komugul, komuuch kobek akwotisyek tugul.
Asaain kiptaiyandennyu ale, indoena anee otwogindeng'ung',
si aree anee komutyo ko uu pandap akweet ak ne po lagok,
agoi aitu ole mi kiptaiyandennyu eng' Seir.”
Koleenji Esau,
“Ngabagagun piikyuk alak che mi kobootoo.”
Ago ki wol Jakobo kole,
“Koyai nee?
Ingogaswo kiptaiyandennyu ko uu nooto.”
Ki week anyun Esau peetuunooto eng' pandanyi agoi Seir.
Ago ki wo Jakobo agoi Sukoth,
kwo koteekyigei koot,
ak ki teech kaptugusyek.
Ki kiguure anyun yooto Sukoth.
Ye ki punu Jakon Padan-aram,
ki it Jakobo anyun eng' kaalyeet nganaseetap Shekem,
ne miitei emetap Kanaan,
ak kwo koteech emainnyi ole tokyingei nganaseet.